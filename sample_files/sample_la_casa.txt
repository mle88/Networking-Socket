[Line 1] lobulo dell'orecchio grasso e pieno che la turbava.  — Elvira — (pronunciò le sillabe a stento) — mia cara Elvira — (ora si sentì un po' sollevata) — se comprimiamo questo germoglio di glicine,
[Line 2] così, sotto il pugno, e ve lo teniamo stretto lasciandogli mancare luce
[Line 3] ed aria finchè secco e morto ci cada di mano, potremo noi valutare
[Line 4] giustamente la sua forza e predire come si sarebbe sviluppato in
[Line 5] condizioni normali?
[Line 6] La fanciulla non rispose. Attenta, tutta l'energia del suo cervello era volta alla comprensione del nuovo quesito e ciò che vi era in esso
[Line 7] di matematico e di positivo la persuase, ma le sfuggiva il sentimento
[Line 8] delle cose. Anna se ne avvide e con un moto lento, quasi di sfiducia,
[Line 9] sollevò gli occhi verso la meridiana lontanante nel verde, così fulgida nel pieno meriggio del muro bianco che dovette subito ritorcere la vista.
[Line 10]  — Ah! come è difficile — pensò.
[Line 11]  Era giorno di domenica. Le campane delle chiese più prossime suonavano a distesa nell'aria mite e raggiante attraversata da ondate di profumo.
[Line 12] — Sarà bene l'ora della messa.  Così dicendo Elvira si tolse dalla balaustra, non senza osservare se
[Line 13] qualche po' di terriccio le fosse rimasto sull'abito.
[Line 14]  — Che bambina giudiziosa! — esclamò il signor Pompeo apparendo sul limitare del terrazzo colla tuba in una mano e i guanti e la mazza nell'altra. 
[Line 15] — Lei va a messa?  — Torno.
[Line 16]  — Solo?  — Quello scioperato lo mandai subito di sopra a fare i suoi pensi. Ne avrà per tutto il giorno. Il peggio è che in una zucca vuota non
[Line 17] ci si può far allignare nulla. Glie ne dico una? Oggi, proprio oggi,
[Line 18] nell'andare a messa col tempo che stringeva, che già era suonato l'ultimo rintocco, e caso mai avesse dovuto pensare a qualcos'altro non poteva logicamente pensare che ai suoi compiti, cerca di qua, cerca di là, non lo trovo estatico ed impalato sopra una scala a mano
[Line 19] dimenticata dal portinaio ad esaminare il soffitto del portico? Ripeto:
[Line 20] il soffitto del portico. Certe cose non si crederebbero se non le si
[Line 21] vedessero. Io abito questa casa da dieci anni, ma sa Iddio se ho mai sprecato un momento a guardare i soffitti. Care signorine, quando non ce n'è.... — si toccò la fronte coll'indice crollando il capo. — Non è come loro! Non è come loro!  Il signor Pompeo si raddrizzò, sbuffò, girando intorno due occhiacci che pareva volessero valutare d'un tratto le lunghe tradizioni
[Line 22] intellettuali e morali dei Lamberti, godendole di riflesso come pigionale e come amico. 
[Line 23] — Vedrà!...
[Line 24] — Ho già veduto abbastanza, signora Anna. Quel disutilaccio ha
[Line 25] quattordici anni, capisce?
[Line 26]  — Quattordici!
[Line 27]  — Eh? sembrano molti anche a lei? Il doppio dell'età del giudizio; non si direbbe eh? Io a quattordici anni avevo già fatta la prima liceo,
[Line 28] conoscevo due lingue vive e due lingue morte e trovandomi in grado di dare delle ripetizioni bastavo a me stesso. È in tal modo che si
[Line 29] formano gli uomini.
[Line 30] Sopra queste parole si gonfiò, fece la rota. Anna doveva pur convenire che vi era in esse un criterio comune non destituito di un certo peso,
[Line 31] ma sentiva ribollire nel suo interno, altre, ben altre ragioni a favore del suo protetto. Come però Elvira la tirava per la gonna soggiunse in fretta:
[Line 32]  — Non tutti i frutti maturano ad un tempo. Per alcuni ci vuole molto
[Line 33] calore, molto!...
[Line 34] — E paglia — ghignò il signor Pompeo.
[Line 35] Elvira rise.  Gli apprezzamenti del vecchio presuntuoso e dappoco lasciavano Anna indifferente, ma il riso della sorella la ferì nella sua intima
[Line 36] sensibilità. Per queste piccole punture inavvertite ella soffriva, per una sola parola che ad altri sarebbe parsa insignificante, per una
[Line 37] espressione colta a volo e tosto dileguata che pure tracciava un solco
[Line 38] nella sua mente pensierosa.
[Line 39] Giù nella via, lungo le stradicciuole solitarie che conducevano al
[Line 40] tempio, ella fece sforzi sovrumani per essere lieta. Sulle creste
[Line 41] dei muri, sui davanzali delle finestre, nello scorcio dei giardini intravisti per il vano delle porte aperte, aprile spargeva la tenerezza
[Line 42] ridente del verde novello ed ella se ne imbeveva non senza una punta di malinconia così intima, così profonda, che niun varco trovava per
[Line 43] uscire nè dai suoi occhi nè dalle sue labbra. Erano i posti noti e cari, le vecchie strade abbandonate, tante volte percorse insieme al padre, dal quale aveva imparato il sottile diletto di unirsi all'anima
[Line 44] delle cose; ma ora l'anima propria gemeva, la sua anima rimasta
[Line 45] orfana e così lontana. Sì, questa era l'impressione che meglio d'ogni
[Line 46] altra le si delineava chiara dinanzi: sentirsi lontana. Il suo modo
[Line 47] di amare esclusivo e violento le interdiceva i facili conforti, le comode sostituzioni. In chiesa, aprendo il suo libro di preghiere, fu particolarmente attratta da queste parole di un gran santo: “Adiratevi e non peccate„. Era dunque permessa, secondo i modi ed i casi, anche
[Line 48] l'ira? anche lo sdegno amaro, profondo, che solleva il cuore in certe ore della vita e lo spinge alla rivolta come se volesse liberarsi ad un tratto da catene secolari che lo opprimono?
[Line 49] Al suo fianco Elvira leggeva la messa, voltando i fogli con un
[Line 50] movimento compunto e grazioso della sua mano ferma; movimento che ella compiva da cinque o sei anni, che avrebbe continuato a compiere
[Line 51] per cinquanta o per sessanta ancora, mentre Anna inquieta cercava inutilmente la preghiera che rispondesse al suo intimo ardore. Era
[Line 52] stata qualche volta accusata di poca religione, eppure ella sentiva
[Line 53] slanci di adorazione e di pietà, di umiltà e di rispetto quali non
[Line 54] aveva visto mai ne' suoi accusatori. La fede, l'amore, il sapere,
[Line 55] tutto ciò che è diffuso per il mondo sotto il nome di bene, può venire ristretto in date forme, in dati modi ed accontentare con tali forme e tali modi tutti i cuori? Piuttosto che un pane offerto, che una preghiera recitata, che un libro mandato a memoria, non è il bene una fiamma imponderabile che irradia da certi esseri privilegiati e
[Line 56] riscalda, sole ideale, milioni di anime?  Un ricordo la assalì improvvisamente. L'augusta basilica sparve per
[Line 57] un istante da' suoi occhi e si ritrovò in una modesta chiesetta di montagna, la chiesa di Courmayeur. Anche allora (da quando datava
[Line 58] il ricordo) era una chiara domenica soleggiata; i villeggianti di Courmayeur stavano aggruppati dinanzi all'altare maggiore abbandonando il resto della chiesa ai contadini, alle donne che erano accorse da
[Line 59] Prè Saint-Didier, da Entrave, dalla Saxe, dai vicini e dai lontani
[Line 60] casolari, un po' stanche, aspettando il pane benedetto che un'antica consuetudine fa distribuire ai fedeli, porgendo l'orecchio umile e calmo alle parole che un giovane prete diceva dal pulpito. Erano parole così dolci che facevano pensare a un volo di colombe: parole calde di
[Line 61] un ardore contenuto, simili a nuvole d'incenso sospese, profumanti la
[Line 62] vôlta, acute e morbide insieme; ed uscivano, le parole, da una vibrante anima di asceta, da una forma pallida, emaciata, a cui l'interno calore dava riflessi di fiamma attraverso una lampada. La folla dei
[Line 63] contadini, il gruppo dei villeggianti, tutta quella massa variopinta ed immobile accomunata nei banchi, addossata ai pilastri, prona
[Line 64] sui gradini dell'altare scompariva, ricchi e poveri insieme, quasi atterrata dall'esile persona che a mala pena si scorgeva nella penombra
[Line 65] del pergamo. E la voce continuava dolce, soave, a volte singhiozzante,
[Line 66] a volte limpida, ma sempre frenata dalla violenza stessa dell'ardore. Un gemito lungo che parve dover straziare il gracile petto in cui
[Line 67] si ripercoteva, scese, tremò sulle teste dei fedeli.... “_l'amour paternel, ce dernier couchant du soleil des passions_„ aveva detto il giovine prete con tale sentimento della propria rinuncia che Anna aveva trasalito mormorando piano a suo padre: “Oggi abbiamo visto un'anima!„
[Line 68] Quella, quella era la verità. L'anima dell'uomo ispirato, l'anima
[Line 69] sensibile spaziante al di sopra dei fedeli che la maggior parte delle volte non la intendono! 
[Line 70] Rifece con maggior calma la via dalla chiesa a casa, essendo riuscita ad involgersi completamente nella visione. Suo padre la accompagnava ancora, suo padre era con lei. Questo trionfo dello spirito, sorretto,
[Line 71] quasi osannato dalla natura in festa sorridente del suo eterno sorriso di fanciulla, le metteva nel cuore una gioia sopracuta.
[Line 72]  — Vivo! Vivo! — esclamò Anna irrompendo nella camera di suo padre,
[Line 73] e buttandosi sulla poltrona che era stata la sua, abbracciando il guanciale che serbava quasi intatta l'ombra della di lui fronte, terminò il proprio pensiero singhiozzando:
[Line 74]  — E tu pure, in me!
[Line 75]                               . . . . . . .
[Line 76] Il mobiluccio della nonna, il piccolo stipo dalle tinte chiare di lacca
[Line 77] e dai molteplici cassetti, aspettava l'opera di Anna, l'opera amorosa
[Line 78] e paziente di vuotarlo, perchè il tempo ne aveva intaccata la solidità
[Line 79] e conveniva mettervi riparo. Già il cassetto principale, tutto pieno
[Line 80] di modelli di ricamo e di disegni, con qualche fiore dimenticato, con qualcuno di quei misteriosi pezzetti di nastro e di stoffa che dànno tanto fascino e tanta eleganza ai ripostigli femminili caduti in
[Line 81] abbandono, quel cassetto era mezzo sfatto; ma molti altri attendevano
[Line 82] ed Anna vi gettò uno sguardo non ancora deciso. La dolcezza sognante del pomeriggio festivo la riprese. Ella rinunciò a ordinare, per quel giorno, lo stipo della nonna.
[Line 83]  Il terrazzo invece, così lieto di verde, la attirava irresistibilmente. Quando il sole lo ebbe lasciato libero vi tornò, sedendo come già aveva fatto al mattino sul muricciuolo, nel folto delle glicini, prestando
[Line 84] la guancia con delizia alla carezza dei grappoli che la lambivano, colle labbra tese verso un bacio ideale di cui smorzavasi il desiderio
[Line 85] nella freschezza dei fiori; e un'estasi la prese come di visioni che si
[Line 86] svolgessero intorno a lei senza toccarla. I suoi ventun anni compiuti le davano una sensazione di maturità dolce, malinconica e morbida anche
[Line 87] e quasi velata, che le faceva riguardare con simpatia più intensa
[Line 88] le erbe novelle, i novelli fiori sbocciati su quel vecchio terrazzo tanto caro. Mentre coll'occhio seguiva Elvira che girava intorno coll'inaffiatoio ad abbeverare le pianticelle riarse, aveva pur essa la
[Line 89] sensazione di attendere nell'ombra la goccia di una rugiada celeste.  Non si mosse e non volse il capo quando Flavio, all'ora solita, venne e dalla soglia augurò la buona sera. Per qualche tempo lo udì discorrere con Elvira, ma senza ascoltare, tutta immersa nella solitudine che circondava il terrazzo, che copriva i giardini e gli orti sottostanti di una tinta indecisa dove le forme sparivano, come se all'improvviso
[Line 90] un mare misterioso ed immobile fosse sorto a dividere la casa felice dalla rimanente città che solo appariva dietro le mura del chiostro con
[Line 91] una rada punteggiatura di lumi. Fu dopo, più tardi, che spostandosi per rimuovere un ramo se lo vide ritto accanto. Allora gli sorrise nella
[Line 92] semioscurità, assaporando la dolcezza di proteggerlo e con una voce che
[Line 93] tradiva sotto il tono ilare una profonda nota di affetto gli disse:
[Line 94]  — Come sta?
[Line 95] — Come sto? — rispose Flavio tutto conturbato da quel cambiamento di
[Line 96] pronome. 
[Line 97] Ella mutò il sorriso in una franca risata, comprendendo. 
[Line 98] — Sicuro. L'ho sempre trattato da fanciullo, ma seppi oggi che ha
[Line 99] quattordici anni e bisogna cambiare registro. È ormai un giovinotto. 
[Line 100] — Oh! se non è che questo, non li ho ancora compiuti quattordici anni. 
[Line 101] — Davvero?
[Line 102] — Davvero.
[Line 103] Pronunciò l'affermazione come se dipendesse da quella una grande felicità.
[Line 104]  — Ebbene — fece Anna solennemente — aspetterò fino a quel giorno. —
[Line 105] Poi carezzosa soggiunse: — Oggi continua ad essere il mio fanciullo
[Line 106] e approfittane per raccontarmi le tue disgrazie. Poverino, con questa
[Line 107] bella giornata hai dovuto star chiuso, che peccato! Quanto verde hai perduto, quanti fiori, che cielo azzurro! Me ne rammaricai per te.
[Line 108] Flavio sentì tutta la tenerezza di quel dolore, di quel materno interessamento e provò il bisogno di contraccambiarlo con una
[Line 109] confidenza. Disse:  — Io non sono stato sempre chiuso.... io fuggii.
[Line 110]  — Sei fuggito? Senza che il signor Pompeo se ne accorgesse?  — Oh il signor Pompeo non è padrone di tutto! — esclamò il fanciullo
[Line 111] con una intonazione di fierezza affatto insolita in lui. — Sono fuggito come e dove il signor Pompeo non può vedere. — E abbassando la voce soggiunse: — Il cielo azzurro l'ho avuto, l'ho fatto io: ho fatto l'erba ed anche i fiori, ed anche questa lucertolina, perchè non so immaginare una giornata di primavera senza la lucertola che scappa fuori dalla sua tana. Vede, vede come è contenta? 
[Line 112] Flavio nella sua fanciullesca esplosione dimenticava che sul terrazzo
[Line 113] non ci si vedeva affatto. Anna, preso il foglietto che egli s'era
[Line 114] levato di tasca, si avvicinò al salotto dove Elvira, sotto la lucerna,
[Line 115] ripassava i suoi cómpiti.
[Line 116] — No, no.... — implorò Flavio che temeva i motteggi di Elvira.  Anna, entrando nel suo pensiero, si fermò allora presso la soglia
[Line 117] del salotto dove la luce era sufficiente e dove ella potè vedere il
[Line 118] disegno del suo piccolo amico. Le parve meraviglioso di naturalezza
[Line 119] e di vita. Consisteva in diversi schizzi fatti a memoria, ma con un sentimento della natura così vibrante, così originale, che davano
[Line 120] veramente l'impressione della vita. Ella ne fu commossa al punto da non
[Line 121] sapere che cosa dire. Mentre ritornava al suo posticino nel folto delle glicini, Flavio la seguì mormorando:
[Line 122] — Non è in collera, vero?...
[Line 123] — Caro, caro Flavio!...
[Line 124] Queste parole pronunciate da Anna con uno slancio grandioso giunsero
[Line 125] all'adolescente attraverso l'aria fresca e profumata a guisa di una
[Line 126] misteriosa carezza che lo guidasse verso il futuro. La sua giovine anima compressa volò ebbra di riconoscenza alla pietà femminile che tanto dolcemente gli sorrideva.
[Line 127]  — Ne fai spesso di questi disegni?  — Sempre, quando posso.
[Line 128]  — Forse anche quando dovresti studiare? 
[Line 129] — Forse.
[Line 130] — E non ti sembra che sia male ciò?  — No, non mi sembra.
[Line 131]  Anna non trovò alcuna obbiezione da opporre alla ingenua confidenza.
[Line 132] Per quanto ella ne vedesse il lato intaccabile sentiva che in fondo Flavio aveva ragione e le venne il desiderio di penetrare più addentro in quel piccolo pensiero chiuso. 
[Line 133] — Se gli studi che fai non ti piacciono, perchè non lo dichiari
[Line 134] francamente? Nè il signor Pompeo, nè gli altri tuoi parenti vorranno
[Line 135] costringerti ad una carriera antipatica.  Un grande sbigottimento si manifestò subito sul fanciullo. La timidezza, ceduta un istante nella comunione colla sua protettrice,
[Line 136] lo riprese. Anna che non poteva vederlo bene in volto se ne accorse all'attitudine scoraggiata, al mesto silenzio che permetteva di udire
[Line 137] l'affanno della sua respirazione.
[Line 138]  — È già deciso che io debba fare l'insegnante.  — Ma chi ha deciso?
[Line 139]  — Tutti.
[Line 140]  Parve ad Anna che sopra questa parola si accentuasse ancor più lo
[Line 141] scoraggiamento del suo amico, talchè fu spinta a prendergli la mano
[Line 142] nell'ombra.
[Line 143]  — Nessuno — pronunciò con voce grave — nessuno, intendi, può disporre della libertà di un altro; se c'è un dovere sacro per ognuno di noi è appunto quello di servirci delle attitudini che abbiamo facendole
[Line 144] convergere allo scopo massimo dell'esistenza. Tu devi pensare a
[Line 145] questo. La tua vita, la tua coscienza ti appartengono: hai l'obbligo di difenderle. 
[Line 146] La mano di Flavio giaceva inerte in quella di Anna, abbandonate
[Line 147] entrambe sulla balaustra; ma avendo ella fatto un movimento per
[Line 148] ritirare la sua, avvertì una leggera, quasi supplichevole resistenza,
[Line 149] che la indusse a soggiungere con maggior tenerezza:
[Line 150] — Io ho tanta fede in te! 
[Line 151] Ancora Flavio taceva. Anna, portandosi avanti col volto ansioso verso il volto di lui, scorse con indicibile commozione i suoi occhi bagnati di lagrime. Erano le ultime lagrime di un fanciullo od erano le prime di un uomo? Il silenzio divenne religioso; solamente Anna, sciogliendo delicatamente la mano, la sollevò a tergere gli occhi del suo amico. 
[Line 152] L'oscurità li avvolgeva quasi completamente. In fondo al terrazzo,
[Line 153] nel vano del salotto illuminato, si disegnava la testa di Elvira curva sopra i suoi cómpiti, ricevendo dall'immediato contrasto colle tenebre esterne un carattere di vignetta ritagliata, inquietante e stonato nella fusione misteriosa del terrazzo colle ombre della notte.
[Line 154] Anna prese un ramo di glicine carico di fiori e se ne fece schermo,
[Line 155] stendendolo sulla spalla di Flavio, comunicandogli per quella via una specie di carezza lunga e profumata dove si sciolse tutta l'amarezza
[Line 156] dell'adolescente. Egli parlò prima a parole brevi e staccate, poi infervorandosi, sorretto dalla inviolabilità delle tenebre e dalla mano di Anna che sentiva palpitare all'estremità del ramo fiorito.
[Line 157]  Narrò la sua infanzia malinconica, la privazione dei baci materni, le
[Line 158] sofferenze di una sensibilità acuta che l'ignoranza e l'apatia altrui
[Line 159] irritava fino allo spasimo. Tutto non disse, per pudore, per fierezza, perchè non sale mai completamente all'espansione delle labbra la
[Line 160] radice profonda del dolore. Ma il suo affetto, ma il suo pensiero, ma l'essenza intima e preziosa della sua spiritualità vaporò, si diffuse
[Line 161] nella dolce notte primaverile; fu ala, fu profumo, fu raggio. Come
[Line 162] nella chiesetta di Courmayeur, più ancora, Anna singhiozzò:
[Line 163]  — Vedo un'anima!
[Line 164]  L'intima armonia venne interrotta dallo scricchiolìo di una sedia.
[Line 165] Elvira aveva terminato i suoi cómpiti e moveva verso il terrazzo. Anna,
[Line 166] abbandonando bruscamente il ramo che sparse intorno una pioggia di petali odorosi, soggiunse a bassa voce:
[Line 167]  — Coraggio. Io ho tanta fede in te. L'aveva anche mio padre; non ti
[Line 168] abbandoneremo, sai? qualunque cosa avvenga.
[Line 169]  La soave promessa salì alta verso le stelle. Anna, non paga, disse ancora con un crescendo di ardore:
[Line 170] — Ma tu sii forte! Promettilo.
[Line 171] E Flavio promise, senza parole, con una muta dedizione di tutto sè
[Line 172] stesso.  
[Line 173]   Anna era sola in casa. C'era stato un temporale nella mattina e pioveva ancora un poco lentamente, a fili sottilissimi, quantunque già il sole
[Line 174] sforzasse le nubi. Da ogni foglia della glicine pendeva una gocciola; su ogni gocciola batteva un raggio di quel tenue sole e tutta una gamma di gradazioni color lilla e verde danzavano sotto il pergolato
[Line 175] nelle faccette luccicanti dell'acqua. Anna vi gettava tratto tratto
[Line 176] uno sguardo irresistibile, mentre colle agili mani apriva e chiudeva i cassetti dello stipo, impaziente di terminare. Ed aveva già quasi
[Line 177] terminato, quando una resistenza insolita la avvertì che qualche cosa
[Line 178] di estraneo doveva essersi introdotto nel doppio fondo; allora scosse
[Line 179] il mobiluccio con una certa violenza, il fondo si ruppe e balzò fuori una lettera suggellata. Portava l'indirizzo alla signora Antonietta
[Line 180] Lamberti; era raccomandata; veniva da Tunisi.
[Line 181] Una grande commozione si impossessò di Anna; Antonietta Lamberti era il nome di sua madre. Nella fervente ammirazione del padre suo ella
[Line 182] aveva forse soffocato il culto della memoria materna e la sorpresa e lo sbigottimento della scoperta si mescevano a un senso penoso di rimorso.
[Line 183] Sua madre! una figura alta, evanescente; un volto scolorito, un sorriso senza luce, un abito grigio con trine bianche; così la rivedeva, non
[Line 184] più di così. Invano cercava ne' suoi ricordi una parola speciale, un
[Line 185] gesto, uno sguardo che ve l'avesse scolpita. Era strano! In quella casa
[Line 186] popolata di memorie, dove la nonna riviveva ancora fresca e ridente nel suo gaio temperamento di donna felice, dove l'uomo ammirabile che
[Line 187] le era stato padre aveva diffusa tanta parte della sua anima, lei, la
[Line 188] madre, era passata come un'ombra senza lasciare traccia.  Anna dovette appoggiarsi un istante ai bracciuoli della sedia; una grande tristezza l'aveva invasa e come un presentimento di sciagura. Tremava per tutte le fibre colla lettera in mano, guardandola. Rilesse due o tre volte l'indirizzo e si assicurò che i suggelli non erano
[Line 189] stati toccati; sulla ceralacca rossa si intrecciavano confusamente
[Line 190] due iniziali. Il timbro postale recava come data di arrivo il giorno
[Line 191] antecedente alla morte di sua madre. Di chi era, ora, quella lettera? Chi aveva il diritto di aprirla?  Un fascino misterioso usciva dalla busta che sembrava un sepolcro, così breve, così fragile, eppure così terrorizzante nel muto pallore della superficie che portava impresso il nome di una morta! Anna la
[Line 192] posò leggermente sullo stipo, obbedendo a un confuso sentimento di rispetto e di timore; poi si alzò in piedi guardandosi attorno, quasi chiedendo un consiglio alle vecchie pareti da cui pendevano i ritratti
[Line 193] della nonna, del padre e della madre anche. Si avvicinò a quest'ultimo.
[Line 194] Era un pastello di graziosa fattura, a due sole tinte. La posa della
[Line 195] testa, un po' china, non lasciava scorgere gli occhi e la mancanza dello sguardo materno le fu in quell'istante così dolorosa che ne ebbe
[Line 196] uno schianto al cuore. Si accusò di non ricordare gli occhi di sua madre. Fece sforzi crudeli per frangere il velo dei dieci anni che la
[Line 197] separavano da lei. Invano. Sempre la stessa figura alta, evanescente;
[Line 198] il volto scolorito, il sorriso senza luce, l'abito grigio colle trine
[Line 199] bianche. Null'altro....  Mosse alcuni passi, girando dietro la scrivania di suo padre,
[Line 200] affacciandosi alla soglia del terrazzo dove tutta la glicine piangeva
[Line 201] irrorata di pioggia novella, e ritornò presso lo stipo, pensosa. Di
[Line 202] chi era, ora, quella lettera? Chi aveva il diritto di aprirla? E perchè nessuno lo aveva fatto prima? Chi l'aveva messa nello stipo?  Chi? Anna gettò un grido. Improvvisamente la fitta tenebra del passato
[Line 203] le si squarciò dinanzi. Rivide sua madre nelle ultime ore di vita, in un atteggiamento che ritornandole ora alla memoria le sembrava di grande significato per il tempo e per il modo — allora le era
[Line 204] sfuggito; ma ricordava, ricordava con una precisione straordinaria. Era entrata in camera della madre quasi di furto, per vederla intanto
[Line 205] che la custode s'era momentaneamente allontanata. L'inferma era scesa
[Line 206] dal letto, pallida, disfatta dalle brevi ma acute sofferenze, e colle
[Line 207] mani tremanti stava chiudendo il cassetto dello stipo che si trovava in
[Line 208] quel tempo nella sua camera ai piedi del letto. Quando si accorse della
[Line 209] bimba la sgridò per essere entrata senza chiederne il permesso. 
[Line 210] Tutti i particolari della scena le ritornavano in mente con una evidenza straziante. Le coltri del letto rigettate indietro nel
[Line 211] movimento brusco di una decisione suprema, un libro caduto a terra,
[Line 212] l'ammalata ritta, spettrale, colle mani febbricitanti intorno allo
[Line 213] stipo. Ancora, nella evocazione di questa visione, non vedeva gli occhi; gli occhi di sua madre si erano distolti prontamente da lei
[Line 214] od ella aveva abbassato i propri nella confusione del rimprovero? Lo ignorava, ma quegli occhi le sfuggivano sempre, sempre.... 
[Line 215] Che sua madre fosse discesa dal letto in un momento in cui trovavasi
[Line 216] sola, per riporre la lettera, sembrava evidente. L'agonia sopravvenuta
[Line 217] poi l'aveva tolta a qualsiasi preoccupazione terrena.
[Line 218]  Restava ad Anna un'idea confusa del funerale, della camera aperta e
[Line 219] vuota, del dolore serio e tranquillo di suo padre; non sapeva in quali circostanze lo stipo avesse cambiato posto, ma risultava palese che
[Line 220] nessuno vi aveva mai praticato alcuna ricerca, considerato qual era da
[Line 221] molto tempo come oggetto di ricordo più che di uso. Dieci anni dunque gravavano a guisa di tomba inviolata su quella lettera e dopo dieci anni ecco che l'avello si schiudeva sotto la mano innocente di una fanciulla. Ma poteva lei frugarvi?
[Line 222] Anna era troppo seria e troppo coscienziosa per appigliarsi ad una
[Line 223] scappatoia che la liberasse da qualsiasi responsabilità. Riconobbe per sè sola il dovere di decidere accettandone le conseguenze, e una volta ferma su questo punto non esitò che un brevissimo istante fra leggere la lettera o distruggerla intatta. Se la morte ha dei diritti ne ha pur anche la vita. Non era essa figlia ed erede? Un sentimento
[Line 224] di delicatezza abitudinaria la rendeva esitante a violare il segreto di una lettera non indirizzata a lei, ma un sentimento più profondo e più vero le suggeriva che i vivi si sostituiscono ai morti.
[Line 225]  Fu con un rispetto sacro che ruppe il primo dei cinque suggelli. Pensò
[Line 226] che forse il plico conteneva dei valori da rendere a qualcuno e che ella si faceva ministra di un tardivo dovere. Oh! qualunque fosse stato
[Line 227] l'obbligo se lo assumerebbe intero fino alle ultime conseguenze. Sotto
[Line 228] il calore di questa riflessione caddero prontamente gli altri suggelli
[Line 229] ed Anna, respirando appena per l'intima attesa, ritirò dalla busta un
[Line 230] fascicoletto di pagine scritte minutamente in aspetto di giornale più
[Line 231] che di lettera, colla stessa calligrafia ignota della soprascritta e firmate con un segno convenzionale, inintelligibile. Tutto lo scritto era nitido, elegante, contenuto fra margini di una scrupolosa correttezza. 
[Line 232] Lasciandosi sfuggire il manoscritto con un lieve moto di disinganno, Anna giudicava inutili le sue ansie ed i suoi timori; nè si sarebbe
[Line 233] sentita in alcun modo attirata a leggerlo se l'abbattimento stesso
[Line 234] che faceva seguito alla eccitazione di prima non avesse condotto
[Line 235] indolentemente e con molta distrazione i suoi sguardi sulle prime righe, dove era descritta una felice traversata da Genova a Tunisi. Si
[Line 236] trattava del primo capitolo di un romanzo, od era veramente il racconto di un viaggio? Quella nota terminava con parole d'affetto alla donna
[Line 237] lontana, ma così vaghe, così spoglie di personalità che il dubbio non
[Line 238] era risolto. 
[Line 239] Ancora Anna si lasciò sfuggire il manoscritto, porgendo orecchio alla pioggia che aveva vinto definitivamente e che cadeva ora fitta
[Line 240] sulle foglie producendo un rumore molle e cadenzato di una dolcezza avvinghiante. L'aria che veniva dal terrazzo fresca ed umida dava alla fanciulla una voluttà soave fatta di purezza e di tripudio giovanile che ammorbidiva i contorni della sua malinconia. Sempre, quando si abbandonava alla contemplazione della natura, trovava in essa inauditi
[Line 241] conforti. Ella era ben persuasa che nulla si forma della vita degli
[Line 242] uomini, delle loro passioni, delle loro lotte, che già non esistesse prima nella natura e guardava intensamente i fiori della glicine pesti e disfatti su quello stesso ramo dove avevano brillato di sì vivaci colori. Macchinalmente tornò a leggere.    Non mi pento della risoluzione presa; spero che voi stessa, quando   la calma sarà rientrata nel vostro cuore, direte che ho avuto
[Line 243]   ragione. La mia vita era divenuta impossibile in una situazione
[Line 244]   precaria, meschina, dove le amarezze di un amore pieno di ansie e
[Line 245]   di contrarietà non faceva spuntare che troppo rari e troppo pallidi
[Line 246]   fiori. Ah! non ditemi che a queste cose dovevo pensare prima;   sarebbe una inutile crudeltà. Io spero piuttosto, spero fermamente,
[Line 247]   che un giorno mi darete ragione. Allora parleremo del nostro amore   come due buoni amici che hanno fatto un viaggio insieme e che dopo
[Line 248]   una lunga separazione si ritrovano e rammentano con dolcezza le ore
[Line 249]   passate.
[Line 250]    Che quelle parole “lunga separazione„ non vi spaventino troppo.   Tutto è relativo, e non vedo perchè l'anno venturo, in questa   medesima stagione non potrei fare una corsa in Italia. Voi che
[Line 251]   avete la fantasia molto fervida potete fin d'ora immaginarvi lo   squillo del campanello e l'apparizione dell'esule sulla soglia del   vostro salotto, magari del vostro terrazzo coperto di glicini. E   forse non vi troverò sola, _Lui_ o _Lei_, sarà sui vostri ginocchi. 
[Line 252]                              . . . . . . .
[Line 253]    Ricevo la vostra lettera che mi annuncia la nascita della bambina.
[Line 254]   Sono contento e nello stesso tempo mi dispiace di sapervi ancora
[Line 255]   agitata e triste. Quando vorrete essere ragionevole? Ora vi
[Line 256]   crucciate perchè io non vedrò nostra figlia. Ma sì, la vedrò,   ve lo prometto. Chiamatela pure Elvira; è il nome che io vi   davo nei primi tempi, ricordate? quando non conoscevo ancora il   vostro. È un nome che amo e pronunciandolo penserete che io pure
[Line 257]   l'ho tante volte pronunciato. Mi dite che non somiglia all'altra   vostra figlia. Meglio. Datemi presto notizie della vostra salute
[Line 258]   che desidero e vi auguro buona sotto tutti i rapporti; ma siate
[Line 259]   calma. Non avete mai temuto i sospetti, eppure essi potrebbero   nascere quandochessia da un contegno imprudente. Siate cauta. Come   vedete sorveglio anche da lontano la vostra felicità; essa non può
[Line 260]   fondarsi, specialmente per la donna, che in una grande normalità di
[Line 261]   condotta e di ambiente. Sarei veramente mortificato se mia figlia   dovesse crescere con idee esaltate e violenti le quali, mi dispiace   dirlo, non sono affatto estranee alla famiglia in cui vivete;   adoperatevi dunque a moderare il vostro cuore e la vostra fantasia;
[Line 262]   sarà bene per tutti.
[Line 263]                              . . . . . . .
[Line 264]   Per un caso singolarissimo e che non perdo tempo a raccontarvi, ma   che trova la sua giustificazione nella vita irregolare che conduco
[Line 265]   in questi giorni, scopro nella valigia i fogli che mi tenevo sicuro
[Line 266]   di avervi già mandati. Ve ne chiedo scusa; ma, buon Dio, come   vi allarmate facilmente! La vostra lettera di questa mattina è   disperata. Mi dite che state male, ma permettetemi di pensare che   il vostro male risieda piuttosto nella immaginazione. Curatevi e
[Line 267]   state tranquilla. Dite che Elvira ha la mia fronte, i miei occhi e
[Line 268]   la mia bocca. Non sarà troppo compromettente questa somiglianza? Io
[Line 269]   giudico anche che non sia conveniente scriverci spesso. Il nostro
[Line 270]   amore fu una debolezza; altri lo potrebbe giudicare una colpa. 
[Line 271]   Ricordatevi pure di distruggere di volta in volta le mie lettere;
[Line 272]   io faccio altrettanto colle vostre. Quello che è stato è stato.
[Line 273]   Abbiamo avuto la fortuna fino ad ora di una assoluta impunità. Non
[Line 274]   affondiamo le nostre navi in vista del porto.
[Line 275]  Anna lesse tutto ciò senza battere ciglio, immobilizzata dalla violenza stessa delle sensazioni che l'orribile lettura le suscitava. Sulle prime non aveva capito, poi aveva tentato di non capire; ma l'illusione era impossibile. Onde di gelo e onde di fiamma la investivano volta a volta.  Nulla di quello che aveva supposto durante il periodo della esitazione si avvicinava, neppure lontanamente, alla verità. Come avrebbe
[Line 276] ella potuto immaginare quella verità obbrobriosa che metteva una macchia nella sua famiglia? accanto al nome di suo padre? in quella
[Line 277] grande aureola di virtù a cui erasi scaldata tutta la sua giovinezza assorbendole le migliori vigorie?
[Line 278] Ah! il grido disperato, il ruggito che le uscì dal petto pensando a suo
[Line 279] padre! il desiderio folle di opporsi, di resistere, di gridare: Non è possibile! Non è vero! Ciò non deve essere! — e il torrente torbido, profondo, minaccioso, che gorgogliava già nelle intime sue fibre, quell'istinto di ribellione, di guerra senza tregua ai sentimenti
[Line 280] ipocriti, ai convenzionalismi volgari dell'educazione! l'impeto di una
[Line 281] natura onesta e libera che consacra nell'odio il suo ardente amore, che nella stessa sua forza di sacrificio e di dedizione ad un alto ideale
[Line 282] disprezza e calpesta tutto ciò che ne inceppa il volo! 
[Line 283] Suo padre! Suo padre! Non vedeva, non sentiva altro. Le tornava in mente nella sua nobile e fiduciosa semplicità, così alto sempre, così
[Line 284] al disopra delle miserie terrene e la prendeva uno struggimento di
[Line 285] passione, un dolore nuovo senza nome al cui confronto impallidiva il
[Line 286] dolore della morte — poichè in tutto il corso dell'esistenza egli avesse seminato frutti di virtù e germinasse invece sulla tomba
[Line 287] l'albero del male. 
[Line 288] Ma chi era l'uomo che aveva osato mettersi di fronte a Gentile
[Line 289] Lamberti? l'uomo freddo che aveva abbandonata la donna amata
[Line 290] alla vigilia di diventar madre? l'uomo calcolatore che misurava
[Line 291] odiosamente in una lettera di amore le parole e le espressioni? Anna
[Line 292] si provò a rievocare le persone che frequentavano la casa dieci anni
[Line 293] prima e tornò a guardare le confuse iniziali del suggello, ma non resistette all'indagine. Un sentimento di pudore la arrestò. Le parve
[Line 294] all'improvviso di vedere arrossire il volto di sua madre; quel volto senza sguardo che le stava davanti nel pastello a due tinte, che ella pure ricordava scolorito e privo di luce, come ravvolto nella nube di un mistero.  Avrebbe potuto essere il momento della pietà, eppure Anna non ebbe pietà. La sua austerità di vergine forte le rendeva ignoto il compatimento facile a coloro che già piansero e patirono sul calvario della passione. Le era ignoto l'amore, ma se lo avesse conosciuto
[Line 295] sarebbe stato tutto una purezza ed un inno; non lo avrebbe mai
[Line 296] compreso così. Così, erano due profanazioni che le si manifestavano
[Line 297] contemporaneamente; una, vaga, lontana, ne' suoi sentimenti di donna, l'altra acuta, violentissima, nella sua idolatria figliale. Ciò che l'immaginazione casta non poteva affermare con sicurezza le appariva come una vergogna secreta, impenetrabile e buia ma tanto più orrenda per la viltà di cui si circondava; e quando nella cocente ambascia, nel turbine dei pensieri che la investivano, si fece strada il volto freddo e indifferente di Elvira: — Straniera! — gridò — straniera! — Poi si
[Line 298] coperse il volto colle mani e scoppiò in singhiozzi alti, irrefrenati.  Ritornando in sè, Anna vide ritta a pochi passi di distanza la cameriera che la guardava con somma commiserazione e che si arrischiò a
[Line 299] dire:  — Signorina, si dia pace alla fine. A furia di piangere in tal modo si ammalerà.  Anna la guardò senza capire. Che cosa voleva da lei quella donna? In
[Line 300] quel momento non avrebbe potuto ascoltarla per nessuna cosa, onde la
[Line 301] pregò di allontanarsi. L'altra, obbedendo, disse ancora a guisa di
[Line 302] conforto: 
[Line 303] — Il signor padrone è certamente in un luogo migliore.  Ah! pensò Anna, comprendendo, crede che io pianga ancora mio padre. Ecco che la catena delle menzogne si allarga e stringe gli innocenti. 
[Line 304] Ella doveva adunque nascondere il suo dolore e la sua disperazione; doveva sorridere quando aveva l'inferno nel cuore; doveva fingere,
[Line 305] doveva mentire, ed aveva pur pianto lagrime disperate sulla tomba
[Line 306] di suo padre senza sapere che altre più amare la aspettavano — le
[Line 307] lagrime che bisogna nascondere! Ma fin dove arriva il potere del male? Basta che una donna manchi alla sua fede perchè tutta la famiglia ne
[Line 308] resti colpita, perchè oltre il silenzio della morte i figli abbiano a
[Line 309] piangere ed a maledire?  No. La terribile parola non uscì dalle sue labbra, non si affacciò al suo pensiero; pure l'impossibilità di perdonare le metteva nell'animo
[Line 310] una tale amarezza che ogni più dolce affetto ne rimaneva offuscato. Era
[Line 311] tutto l'edificio della sua esistenza che crollava, quell'immenso amore di famiglia, quell'orgoglio di appartenere a gente senza macchia, quel sogno alto e benefico dell'onore eretto a tradizione, quell'aureola che
[Line 312] da anni, quasi da secoli, raggiava sui Lamberti e di cui ella sentiva
[Line 313] con tanto ardore l'obbligo della continuazione. Erano i sentimenti in
[Line 314] cui aveva maggiormente creduto, era lo scopo della vita, l'elevazione della felicità — tutto! — e si frangeva, diventava polvere, diventava
[Line 315] fango; il nulla saliva dalle solitudini devastate della coscienza a guisa di mostro invisibile di cui solo si udisse, fischiante nel silenzio, l'orribile riso.  Ed era una fanciulla, una semplice ingenua fanciulla che si trovava
[Line 316] di fronte a questi crudeli problemi sui quali affaticarono tante
[Line 317] intelligenze di filosofi e di moralisti. Ella sentì tutta la sua debolezza, tutta la sua meschinità. Si vide perduta in un paese nemico senza appoggi e senza consigli. Sollevando gli occhi alle care pareti dove aveva ricercato tante volte la traccia della serena esistenza de' suoi avi, il velo delle lagrime le impediva di scorgere nulla. Quante macchie sulle ghirlande, sui nastri azzurri, sugli specchi, perfino negli angoli umili e tranquilli dove ella aveva portato da bambina le sue bambole, dove pensava che altre bimbe buone e felici come lei avevano pure giuocato, così, silenziosamente, accanto ai genitori
[Line 318] sorridenti, nella vecchia casa benedetta! Ogni oggetto era adesso
[Line 319] profanato; quale mai poteva salvarsi dal sospetto?  Un impeto di furore la prese. Si alzò e nel vano del caminetto dove restava ancora qualche ceppo degli ultimi giorni dell'inverno accese una fiamma e vi pose a distruggere la infame lettera provando un momentaneo senso di sollievo. Così forse avrebbe fatto sua madre dieci anni addietro se ne avesse avuto la forza. Questo intanto la consolava; la certezza che la lettera non esisteva più e che tutto ciò
[Line 320] che era già morto prima di essa — amore, illusioni, colpa — tornava a morire. Qualche cosa dell'orgoglio dei giustizieri sosteneva la sua mano tremante intanto che colle molle andava raccattando i più piccoli frammenti di carta mezzo bruciati per ricacciarli nel fuoco.
[Line 321] Ma Elvira? Questa era l'atroce realtà, la prova indistruttibile, l'onta
[Line 322] fatta carne ed ossa, la straniera, la ladra!  Il furore la riprese, sordo, intenso. Scorgendosi improvvisamente nello specchio ebbe paura di sè stessa, tanto il suo volto alterato conteneva di odio e di disperazione; e proprio in quel momento le sovvenne di un giorno in cui, dentro al medesimo specchio, ella si era
[Line 323] guardata insieme al padre, sorridendo entrambi della grande somiglianza
[Line 324] che avevano. Ad una evocazione così precisa provò come una fitta
[Line 325] acutissima. Tutto il ricordo sorse luminoso, solenne; quella fronte altera dove gli occhi profondamente dolci sembravano scavare un rifugio
[Line 326] per le anime; quei lineamenti puri, quella bocca cui l'eccesso della
[Line 327] sensibilità spostava continuamente le linee adducendovi volta a volta l'amarezza e la pietà, lo sdegno dai solchi dolorosi e il sorriso alato, spirituale che vi lasciava, anche quando non era presente, il riflesso di un bagliore! A guisa di una molla che lungamente schiacciata riprende il suo vigore, si distende e scatta alla fine
[Line 328] nella piena conquista della sua integrità, Anna riprendeva il possesso di sè medesima.  “Io però sono sua figlia!„ disse, e si sentì calmata.
[Line 329]  Fu veramente come se avesse cinto una corazza magica. Egli riviveva in lei, parlavano in lei i sentimenti generosi di Gentile Lamberti,
[Line 330] il suo modo alto di giudicare. Poteva lei, sua figlia, e lì in quella casa dove egli era stato così grande e puro non cercare almeno di imitarlo? Il vuoto che le creava intorno il recente dolore non era un mezzo per stringersi maggiormente a lui? Chi nel passato, nel presente,
[Line 331] nel futuro potrebbe oramai dividerli, poichè ella era, sola, la continuatrice?  
[Line 332]   Molti anni erano passati.  Un acuto freddo decembrino teneva chiusi i doppi vetri del terrazzo che sembrava dover esser per tal modo escluso dalla intimità della famiglia; pure esso vi penetrava ancora misterioso e profondo attraverso la limpidità del cristallo, torcendo nella notte i rami brulli della glicine, alcuno dei quali profilavasi dietro la finestra
[Line 333] nell'attitudine curiosa di un amico che vorrebbe entrare e non osa.  Le due sorelle ricamavano al lume di una lucerna antica, dal
[Line 334] piedistallo di bronzo e dal paralume di seta verde tesa sopra un telaio d'ebano. A intervalli Anna lasciava cadere l'ago e il suo pensiero assente le faceva volgere gli occhi verso le penombre del terrazzo. Il
[Line 335] segreto ch'ella aveva scoperto non era uscito, per volgere di anni, dal suo petto, anzi standosene in lei era giunto a fare una parte sola con sè stessa rendendole sempre più difficili i rapporti colla sorella.
[Line 336]  Quella istintiva antipatia del sangue che la sua sensibilità le
[Line 337] aveva avvertita prima ancora che il caso ponesse nelle sue mani i documenti della nascita di Elvira, cresceva nello sviluppo dell'età e degli istinti contrari, avvalorata dal fatto preciso. Ora ella sapeva
[Line 338] perchè vedendo la mano di Elvira appoggiata sui libri di suo padre
[Line 339] le scoppiasse dentro al cuore un movimento di rivolta; sapeva perchè
[Line 340] quella mano densa, forte, dalle attaccature grossolane, le sembrasse un oltraggio alla memoria di quell'altra mano venerata di cui non poteva
[Line 341] rammentare il tocco leggero e scottante senza fremere dalla testa ai piedi; e se quando Elvira diceva _nostro padre_ il sangue le saliva alla fronte accendendole negli occhi un lampo d'odio, ella sentivasi forte del suo diritto e del suo immenso amore.  Invano esaminando Elvira e sè stessa e il ritratto della madre cercava ansiosamente un legame che all'infuori del sangue dei Lamberti le svelasse la sorella. La donna che le aveva portate in grembo entrambe
[Line 342] nulla aveva concesso della sua personalità nè alla prima nè alla
[Line 343] seconda figlia; come sul pastello dove la luce dello sguardo mancava, mancava al frutto delle sue viscere l'impronta della sua passione.
[Line 344] Erano dunque straniere di corpo e d'anima. La piccola calcolatrice
[Line 345] anima dello sconosciuto svolgevasi in Elvira sotto l'attraente sviluppo di una florida e superficiale bellezza che Anna interrogava
[Line 346] con terrore, temendo di veder sorgere da essa con linee precise il fantasma contro cui si dibatteva angosciosamente. Tutto nella psiche
[Line 347] della fanciulla rivelava la irritante mediocrità di colui che aveva scritto la lettera funesta e il pensiero che Elvira era innocente la
[Line 348] lasciava senza dolcezza. Lei pure era innocente e soffriva e non poteva
[Line 349] dimenticare. Se in certi istanti credeva di esservi riuscita, un gesto
[Line 350] di Elvira, una espressione lontana e straniera la facevano sobbalzare, dandole i morsi di una gelosia quasi selvaggia durante i quali la vista
[Line 351] le si intorbidava di strisce sanguigne.
[Line 352] Guardando fuori nella oscurità del terrazzo Anna, che aveva ancora
[Line 353] lasciato cadere l'ago, mormorò quasi suo malgrado:
[Line 354] — Come sono commoventi le tenebre! Mi pare che esse racchiudano i misteri di tutto il mondo.
[Line 355]  — Sì — ripetè Elvira — sono commoventi.
[Line 356]  Ma l'accento parve falso ad Anna che non compì il suo pensiero ad alta
[Line 357] voce, provando sempre una grande ripugnanza ad aprirsi con chi non la intendeva. Per lei le parole non avevano senso se non rispondevano ad
[Line 358] una intima vibrazione.  Il signor Pompeo che si era appisolato in una poltrona accanto al fuoco
[Line 359] sbarrò gli occhi improvvisamente e perchè non si sospettasse che aveva dormito pronunciò con dignità:
[Line 360] — È quasi sempre nelle tenebre che si compiono i delitti.  Anna si alzò ed andò ad appoggiare la fronte contro i cristalli. Due o tre stelline bucavano il nero del firmamento; del resto non si vedeva nulla. Una volta le anime pietose come la sua avrebbero pensato ai poveri pellegrini erranti in una notte come quella per le strade mal sicure, lontani da ogni tetto ospitale. Ella invece aveva in mente
[Line 361] il lungo convoglio di una ferrovia e i grandi occhi infiammati della
[Line 362] locomotiva correnti nel buio.
[Line 363] Un rumore di usci dischiusi ed un passo nel corridoio la fece volgere
[Line 364] bruscamente, con un sorriso pronto a uscirle sulle labbra, tutto il corpo slanciato in avanti.
[Line 365] — Chi può essere! — esclamò il signor Pompeo, avvezzo a riconoscere per sè solo il diritto di venire alla sera in casa Lamberti.
[Line 366]  Elvira sollevò il capo dal ricamo, preparando il volto all'amabilità
[Line 367] convenzionale che la faceva trovare da molti più gentile della sorella
[Line 368] e che era in un certo modo il suo abito di società.
[Line 369] Tutti e tre rimasero delusi per diverse ragioni, vedendo entrare un
[Line 370] vecchio signore che riconobbero subito per il pensionato loro vicino.
[Line 371]  — Che bella sorpresa — disse Anna, aggiungendo un aggettivo pietoso al sostantivo schietto.  Il vecchio pensionato spiegò come venisse in anticipazione ad augurare
[Line 372] le buone feste perchè i suoi reumi gli annunciavano poco di lieto per
[Line 373] la fine dell'anno. 
[Line 374] — Fortunata combinazione di trovarci insieme — aggiunse il signor
[Line 375] Pompeo, cedendo al nuovo venuto il suo posto accanto al fuoco.  Egli aveva per agire così due moventi naturalissimi. Prima di tutto si
[Line 376] era già scaldato e poi non gli dispiaceva di assumere in presenza del suo vicino l'attitudine vanitosa di amico della famiglia. Spinse la cortesia fino a prendere dalle mani del vecchio l'alto cappello a tuba,
[Line 377] iniziando in pari tempo la conversazione.
[Line 378]  — È la stagione questa delle visite, dei ritrovi, della pace e del raccoglimento famigliare, in cui tra genitori e figli, tra amici e
[Line 379] amici si stringono maggiormente i vincoli d'affetto.
[Line 380]  La sua voce d'organetto montato rimase senza eco; il vecchio non sembrò
[Line 381] occuparsi per qualche istante che della difficoltà di mettersi a posto.
[Line 382] Le due sorelle lo aiutarono ponendogli dei cuscini dietro le spalle
[Line 383] e solo quando si trovò ben disteso, colle mani sui ginocchi, davanti
[Line 384] al caminetto che ardeva, egli si guardò attorno malinconicamente esclamando:
[Line 385]  — Ecco che succede qui come nella vita; occorre tanto tempo per preparare la nicchia e quando è preparata bisogna andarsene.
[Line 386]  Elvira pensò: “Non avrà l'intenzione di chiederci da dormire?„ Anna, davanti al volto sofferente del vecchio, sentì il bisogno di un'altra parola pietosa, disse: 
[Line 387] — Ma lei può fermarsi fin che crede. 
[Line 388] Per molto tempo non dovè dimenticare lo sguardo che il vecchio le gettò
[Line 389] allora. Era un misto di amarezza, di sconforto e di paura insieme, col fondo misterioso di un'idea fissa che dava alla sua pupilla la
[Line 390] immobilizzazione cristallina degli allucinati. Egli non veniva che
[Line 391] un paio di volte all'anno a far visita alle sue padrone di casa, ma
[Line 392] dall'ultima volta l'attitudine triste e sofferente che gli era abituale aveva assunto un aspetto tragico che tolse momentaneamente la parola
[Line 393] anche agli altri.
[Line 394]  Il signor Pompeo tuttavia non poteva rassegnarsi ad un silenzio che lo avrebbe screditato presso sè stesso, inducendo il sospetto che a lui, professore di belle lettere, fosse mai per mancare la replica a
[Line 395] qualsiasi argomento.
[Line 396] — Le idee pessimiste — sentenziò, rimettendo legna al fuoco — guastano il naturale concetto dell'esistenza, la quale è in realtà molto migliore della sua fama. Certo bisogna essere filosofi ed accettare le
[Line 397] cose come sono.
[Line 398] — Non l'ho sempre trovato così ottimista, signor Pompeo. Per esempio quando impreca contro quel giovinotto, quel suo parente che non vuol
[Line 399] saperne di studiare il latino....  Il signor Pompeo scattò come un razzo:  — Ma c'è confronto? C'è confronto? Domando io! Se mi adiro contro quel disutile è perchè ho davanti il problema dell'educazione, capisce? cioè
[Line 400] della cosa più importante che vi sia.
[Line 401] — Non mai quanto la vita — rispose il vecchio con voce profonda.
[Line 402] — Ma l'educazione....
[Line 403]  — Un bel cerotto l'educazione! Pensare che si nasce costando tante sofferenze a nostra madre, che subito andiamo incontro noi stessi a mille mali; che mettiamo i denti con dolore, che lottiamo colla pertosse, col morbillo, con una filza di guai, che ci tocca di imparare
[Line 404] l'alfabeto e poi l'abaco e poi la grammatica e altre diavolerie....
[Line 405] — Tutto ciò per....
[Line 406] — Mi lasci dire che non ho finito. Tutto ciò per educarci nevvero? Difatti ci si insegna che non dobbiamo correre e saltare negli
[Line 407] appartamenti perchè si disturbano i vicini, nè buttarci per terra
[Line 408] perchè rompiamo i calzoni. Ci fanno eseguire una giudiziosa ginnastica per sviluppare le nostre membra e in seguito ci si inizia ai doveri
[Line 409] morali secondo i quali non ci è permesso di dare un pugno ad un
[Line 410] compagno che ci incomoda, nè di impadronirci dei frutti che ci ingolosiscono, nè di dire liberamente ciò che pensiamo e nemmeno di guardare tutte le donne che ci piacciono. Arrivati a questo punto ci fanno l'onore di chiamarci galantuomini, ma evidentemente non basta; bisogna che ci perfezioniamo ancora; ed ecco l'arte che ci schiude
[Line 411] i suoi miraggi dorati, la scienza che ci attira coll'altezza delle
[Line 412] sue cime, la politica che ci vuole nell'ardore delle sue lotte. E la fine di tutto ciò? Quei denti che abbiamo messi con tanto dolore si
[Line 413] guastano, traballano, cadono; quei capelli dove una mano cara soleva
[Line 414] sprofondarsi nelle ore della nostra giovinezza, incanutiscono e cadono anch'essi. Che avviene delle belle membra sviluppate secondo i precetti dell'igiene? Turpi ed avvilenti malattie ce le rattrappiscono. E il nostro ingegno, i nostri studi, il nostro orgoglio di conquistatori? E il frutto dell'educazione? Si muore! Si muore! Si muore! Ecco.
[Line 415]  Queste ultime parole del vecchio risuonarono lugubremente nel salotto. Le due sorelle si guardarono in faccia e sembrando ad Anna che Elvira volesse dirle qualche cosa, si voltò con premura verso di lei. Elvira
[Line 416] disse infatti a bassa voce:  — Se è per raccontarci di tali allegrie che quel signore viene a farci
[Line 417] visita! 
[Line 418] Con un dito sulle labbra Anna la invitò a tacere. Il signor Pompeo
[Line 419] intanto si era rimesso dalla specie di sbalordimento in cui lo aveva piombato lo sfogo del pessimista e dimenando il collo come se stesse per liberarlo dal capestro e sorridendo con una certa sua aria tra il
[Line 420] melenso e il distratto:  — Via, via, cavaliere, ella scherza! 
[Line 421] Non era ben certo che il pensionato fosse cavaliere, ma qualche cosa
[Line 422] di simile doveva pur essere e ad abbondare di cortesia in quel momento
[Line 423] gli parve atto diplomatico. Senonchè il vecchio sembrava totalmente
[Line 424] ricaduto nelle sue meditazioni e se ne stava a capo basso ciondolando la fronte dinanzi al caminetto. Fu Anna che gli si fece dolcemente da
[Line 425] presso, ponendo una mano sul bracciuolo della poltrona dove egli stava
[Line 426] seduto. Si voltò rapidamente, scusandosi:  — Oh! — disse — le chiedo perdono. È così triste l'invecchiare.  — Ma si vive — rispose Anna con quanta maggior soavità potè mettere nell'accento e nello sguardo.  Il vecchio le fu grato dell'intenzione. Da molto tempo non era più avvezzo a vedere rivolti a sè gli occhi di una giovine donna e le
[Line 427] sorrise con un resto di amabilità.
[Line 428]  Il signor Pompeo, afferrandosi come era sua abitudine all'ultima parola
[Line 429] pronunciata, abbracciò in un colpo solo l'occasione di far pompa di
[Line 430] nobili sentimenti e di terminare la sua filippica rimasta in asso.
[Line 431]  — La vita è una feconda palestra per l'uomo che sente tutta l'importanza del dovere. (Si fermò un momento ammirandosi, trovando
[Line 432] che la sua provvista di buone letture non lo aveva mai servito tanto
[Line 433] bene.) Se non fosse per questo alto ideale, crede lei che vorrei darmi
[Line 434] tutta la pena che mi dò a raddrizzare le gambe ai cani? Non escludo
[Line 435] quel disutilaccio che per vergogna mia è mio parente, lontano però; non
[Line 436] lo escludo per l'ottima ragione che fra i cani è il più cane di tutti.
[Line 437] Sa che appena terminato il liceo prese il volo? Sa che manca da oltre
[Line 438] un anno? Sa che si è messo in testa di fare il pittore? Sa che io ne creperò di bile?
[Line 439] — La conseguenza sarebbe immorale — interruppe il vecchio con una
[Line 440] placida ironia — essa scemerebbe assai la fede nel dovere. 
[Line 441] Il signor Pompeo preso nei propri lacci ammutolì. L'altro continuò,
[Line 442] animandosi, coi pomelli delle guancie che gli si accendevano nel volto scarno.
[Line 443] — Un cerotto anche questo del dovere! Non faccio per difendere il suo parente che conosco appena e del quale non mi importa nulla; dico
[Line 444] solamente per dire. Che razza di un dovere può mai far conoscere ad un
[Line 445] uomo ciò che sarà meglio per un altro? Lei giudica che il suo ottimismo vale più del mio pessimismo, ma a buon conto quando vuol essere sincero cade nel pessimismo anche lei.  — Un momento, un momento. Posso essere amaro nel vedere il nessun
[Line 446] frutto delle mie fatiche, ma ciò non mi distoglie dal far quello che
[Line 447] ritengo il mio....  — E dàlli! Io sono più vecchio di lei, ma ho sempre visto che se l'uomo vuole rinchiudersi in una teoria sbaglia certissimamente.
[Line 448]  — Allora anche lei! — esclamò il signor Pompeo con un gesto così
[Line 449] ingenuamente trionfante, che le fanciulle sorrisero.
[Line 450] — Sicuro, anch'io, ed è questo il peggio, ed è per questo che non credo
[Line 451] a nulla. 
[Line 452] Grave fu il silenzio che seguì tale dichiarazione. Nè Anna, nè Elvira
[Line 453] non osavano prendere la parola, quantunque Anna accompagnasse con
[Line 454] un evidente movimento di simpatia lo sguardo perduto che il vecchio scettico sembrava sprofondare al di là della vita. Il signor Pompeo, disorientato, pensò di accomodar tutto con una frase solenne e la
[Line 455] pronunciò quasi pontificando:
[Line 456]  — Una volontà superiore ci domina; dobbiamo piegare il capo ad essa. 
[Line 457] — Non credo a nulla — ripetè il vecchio.
[Line 458] — Scusi, scusi, non è possibile.
[Line 459] — Perchè non è possibile?  — Una fede ci vuole. Non siamo mica bestie, che diamine!  — Eh! Eh!  — Ebrei o cristiani o mussulmani, è la fede che ci distingue dalle bestie.
[Line 460] — La fede? 
[Line 461] — Una fede. 
[Line 462] — “Questa o quella per me pari sono„ — mormorò il vecchio tamburinando sul bracciuolo della poltrona. — Scommetto che lei le coltiva tutte per misura di precauzione. Se ciò non farà del bene, almeno non farà del
[Line 463] male. Che ne pensano le signorine?
[Line 464] Elvira, scandalizzata, non si degnò neppure di rispondere, e mentre il signor Pompeo l'approvava alzando e abbassando il mento coi denti stretti, le palpebre socchiuse, Anna arrischiò timidamente un:
[Line 465]  — Forse è questione d'intendersi?
[Line 466]  — Cioè? 
[Line 467] — Il dubbio è talvolta la prova più sicura della presenza della fede. 
[Line 468] Gli occhi del vecchio scintillarono; il vermiglio delle gote gli salì
[Line 469] alla fronte investendolo di una fiamma repentina.
[Line 470]  — Così giovane e già così profonda?
[Line 471] Anna si confuse, volle schermirsi, ma egli replicò con fuoco: 
[Line 472] — No, no, continui; mi dica che ho torto, che questi vecchi occhi non
[Line 473] sanno più vedere, nè questo vecchio cuore sa intendere. Mi dica che il sole sorge per opera di un Dio benefico a rischiarare un mondo che deve servire solamente di passaggio a un altro mondo di luce imperitura; io non le crederò, ma mi farà tanto bene sapere che qualcuno crede — qualcuno come lei così pura e buona. 
[Line 474] — Ma ammirare non è credere? 
[Line 475] — Ah! signorina, ammirare è difficile, credere è più difficile ancora.
[Line 476] La fede sta in alto al pari dell'amore; molti si illudono di potervi giungere perchè tenendo i piedi nella mota gridano: “Ti vedo! Ti vedo!„ ma la loro voce non è che un suono vano. Quanto a me vorrei credere e
[Line 477] non posso, no, non posso! 
[Line 478] — Io pregherò per lei — disse Anna piano, così piano che le sue parole assumettero il mistero di una confidenza.  — Sì, preghi.
[Line 479]  Il vecchio, che si era proteso vivamente verso la fanciulla, si arrestò.  Comprese che il singolare colloquio, lì, in quel posto, davanti agli sguardi ostili di Elvira e del signor Pompeo non poteva continuare. Disse ancora qualche parola insignificante e poi prese congedo. 
[Line 480] — Se Dio vuole! — esclamò il signor Pompeo sollevando tutte e due
[Line 481] le braccia al cielo. — Non mi meraviglierei che quel signore avesse la pretesa, lui che non crede a nulla, di credersi un uomo educato.
[Line 482] Domando io se sono discorsi da fare in presenza di due signorine.  — Per parte mia non mi sono scandalizzata affatto — si affrettò a
[Line 483] dichiarare Anna. 
[Line 484] — Oh! tu non ti scandalizzi mai!
[Line 485]  — Elvira, perchè dici questo?  — Non so; probabilmente perchè è vero.
[Line 486] — Perchè perdo tratto tratto una messa?
[Line 487] — Forse per questo.  — Perchè le mie orazioni non sono lunghe come le tue? Perchè non divido il tuo abborrimento per chi professa una religione che non è la nostra?
[Line 488]  — O anche non ne professa affatto.  — O anche non ne professa affatto — ripetè Anna malinconicamente con le
[Line 489] mani abbandonate in grembo, gli occhi alti seguenti un sogno.
[Line 490] Il signor Pompeo non giudicò prudente di continuare una conversazione che gli aveva già guasta la serata. Augurò in fretta la buona notte e
[Line 491] se ne andò. Anna soggiunse allora con molta dolcezza:
[Line 492]  — Io, vedi, preferisco il dubbio doloroso di un'anima ardente alla tranquilla acquiescenza di chi non si è mai domandato una volta nella vita: dove vado? Religiosa è per me la persona che si inchina
[Line 493] davanti al mistero e lo rispetta, non colei che sul mistero non ha mai palpitato e professa i riti nello stesso modo che metterebbe un paio di
[Line 494] guanti.
[Line 495]  — Nostro padre....
[Line 496] — Babbo — interruppe Anna divampando improvvisamente — diceva che il miglior modo di riconoscere Dio è quello di trasformare tutta la nostra vita in un profondo ed occulto atto di adorazione. 
[Line 497] — E chi lo giudica? 
[Line 498] — Chi lo deve giudicare se non Dio stesso?
[Line 499] Non era la prima volta che fra le due sorelle veniva sollevata una
[Line 500] questione di alta morale. Anna vi portava tutto il calore della sua
[Line 501] anima maturata nella poetica eloquenza di Gentile Lamberti, ma Elvira che aveva oramai compiuta la sua educazione attaccandosi rigidamente
[Line 502] alle formole concrete di una morale dottrinaria, si rifiutava a seguirla nei campi trascendentali della speculazione.
[Line 503] — La religione — rispose un po' seccata — è quella che è. Noi dobbiamo
[Line 504] accettarla senza discuterla, specialmente noi donne. 
[Line 505] — Veramente, trattandosi di anima, il sesso non dovrebbe contare e non
[Line 506] capisco, se non facendo un'offesa agli uomini, perchè la donna abbia
[Line 507] maggior obbligo di credere che non essi. 
[Line 508] — È pur naturale, certe anormalità alle donne non stanno bene.... 
[Line 509] — Come i cappelli di feltro allora? Ed è per ciò che se ne astengono? _Per ciò?_
[Line 510] La voce di Anna tremava; una grande amarezza le piegava gli angoli della bocca. Il fantasma dello sconosciuto era là, davanti a lei; le
[Line 511] stesse idee, lo stesso modo di giudicare, lo stesso concetto delle
[Line 512] convenienze umane, quasi le stesse parole risorgevano: “La felicità
[Line 513] della donna non può fondarsi che in una grande normalità di condotta e di ambiente„. In quell'istante Elvira le parve così odiosa che per frenarsi dovette fingere di cercare qualche cosa intorno a sè.  Elvira intanto piegava il suo ricamo, attenta, ponendovi nel mezzo un foglio di carta velina; le sue palpebre sbattevano impercettibilmente sulla pupilla immobile e le labbra semiaperte toglievano ogni intellettualità alla sua fisionomia.
[Line 514]  Anna, che avrebbe voluto non guardarla, era invincibilmente attratta a
[Line 515] scrutare in quel volto l'altro essere che ne prendeva possesso quando
[Line 516] la curiosità o la vanità femminile rallentando la tensione dello sforzo lasciava emergere la piccola animuccia volgare che stava in fondo. Ed ella vedeva chiaramente un uomo serio e metodico, chino a suggellare una lettera, il volto regolare, la tenuta irreprensibile, passando la mano densa e forte sulla fronte nitida.... 
[Line 517] — Buon riposo — disse Elvira porgendo la guancia al bacio della sorella.  — Buon riposo — rispose Anna sfiorandola appena e con sì manifesta
[Line 518] riluttanza che si impose di seguirla per alcuni passi finchè trovò la forza di soggiungere — Dormi bene. — E ancora, quando fu presso a scomparire, le gridò dietro — A rivederci domani.  Questa specie di penitenza che si decretava da sè stessa tutte le
[Line 519] volte che l'antipatia l'aveva spinta ad un atto meno che affettuoso,
[Line 520] la faceva però soffrire orribilmente. Quando fu sola si lasciò cadere
[Line 521] sopra una sedia, scoraggiata. Da tanti anni che durava la lotta non
[Line 522] aveva guadagnato un sol punto. Il vecchio scettico aveva detto quella sera stessa: “La fede sta in alto al pari dell'amore. Molti credono di potervi giungere perchè tenendo i piedi nella mota gridano: Ti vedo! Ti
[Line 523] vedo! ma la loro voce non è che un suono vano„.  Egli aveva paragonato la fede all'amore?... Anna non aveva pensato mai
[Line 524] all'amore. Certo non amava sua sorella; tutti gli sforzi che faceva per
[Line 525] raggiungere questo scopo non servivano che a dimostrargliene sempre meglio la impossibilità. Chi avrebbe dunque amato? Il ricordo di suo
[Line 526] padre la occupava tanto che sembrava non dovesse restare nessun posto
[Line 527] per altri. Non poteva nemmeno supporre che uno dei pochi giovinotti che
[Line 528] ella conosceva venisse un bel mattino a chiederle la mano di sposa; meno ancora che ella potesse accettare. Temperamento d'eccezione, iniziata di buon'ora ai godimenti intellettuali, nessuna delle solite
[Line 529] impazienze femminili aveva turbata la sua forte e casta gioventù. Gli anni maturavano la bellezza del suo corpo conservandole il carattere
[Line 530] verginale di fiore ed ella sembrava compiacersi in questa purità
[Line 531] d'elezione e se ne appagava.  Le parole del vecchio però non volevano uscirle di mente. Egli doveva
[Line 532] conoscere la vita. Doveva aver amato e creduto e patito assai.
[Line 533]  Come aveva fatto in principio di sera, Anna tornò ad accostarsi ai
[Line 534] vetri del terrazzo, attirata dall'abisso delle tenebre; ma non vedeva più in mezzo ad esse un lungo convoglio corrente cogli occhi di fiamma. Pensò: “Per quest'oggi non arriva„. Si fece accanto al tavolino e in
[Line 535] piedi, sotto la lucerna, rilesse una lettera che teneva nell'alta cintura di seta nera serrata da una fibbia d'argento. Diceva la
[Line 536] lettera:
[Line 537]    “Mia signora e mia amica, il tempo della prova è quasi passato. Io
[Line 538]   potrò arrivare da un giorno all'altro, non so quando precisamente e   perciò non dico ancor nulla a nessuno, ma a lei sì. Lei ha diritto   di saper tutto da me. Non è forse la mia coscienza? In qual modo   avrei potuto resistere in questo anno di lotta e come avrei trovato
[Line 539]   la forza stessa della decisione se ella non mi avesse assistito   col suo affetto e co' suoi consigli? se facendosi veramente la mia   coscienza e la mia anima non mi avesse indicata questa che oso ora   chiamare la mia via? Non dubito più. Lei che mi vuol bene se ne
[Line 540]   rallegri. So quello che posso; sopratutto so che devo tutto a lei.   Lo scrivo con gioia perchè ciò mi permette di dirmi suo e tutto suo
[Line 541]                                                           “FLAVIO.„ 
[Line 542] Ogni volta che Anna rileggeva quella lettera, ed era già la quarta, le scendeva al cuore una grande dolcezza. La vivace riconoscenza del
[Line 543] fanciullo che ella aveva protetto e di cui aveva indovinato l'ingegno
[Line 544] le schiudeva un orizzonte di sensazioni nuove. Ricordando il giorno
[Line 545] in cui era partito tra le furie del signor Pompeo, tra i sarcasmi di
[Line 546] Elvira, e tutto quel periodo di lontananza confortato da lettere così soavi, l'impazienza di rivederlo si faceva acuta.
[Line 547]  Ripiegò la lettera lentamente e senza accorgersene la sollevò
[Line 548] all'altezza della faccia come per provare la morbidezza della carta. —
[Line 549] Forse — mormorò a fior di labbra — verrà domani.
[Line 550]  
[Line 551]  Quando, un mattino, Flavio senza farsi annunciare aperse l'uscio del salotto, Anna, che pure vi era preparata, gettò un piccolo grido e
[Line 552] arrossendo di piacere gli corse incontro colle mani tese. 
[Line 553] Lo slancio era stato così spontaneo, l'espansione così affettuosa, che
[Line 554] solo qualche istante dopo Flavio si accorse della presenza di Elvira,
[Line 555] arrestandosi dubbioso davanti all'espressione indefinibile degli occhi
[Line 556] della fanciulla — quegli occhi che già lo avevano avvolto nelle loro elissi freddamente scrutatrici — onde egli istintivamente cercò di discolparsi balbettando:  — Ero smanioso di rivederle e non avendo trovato in casa il signor
[Line 557] Pompeo sono corso qui subito senza nemmeno scuotere la polvere del viaggio. Ho avuto torto?  — No — disse Anna.
[Line 558]  — Sì — risposero gli occhi di Elvira.
[Line 559] Tuttavia l'imbarazzo fu passeggiero. Flavio si pose subito a raccontare le impressioni sommarie di quell'anno trascorso nel visitare le bellezze artistiche dell'Italia per mettere a prova la sua vocazione.
[Line 560] Una sicurezza giovanile e pure pensata traspariva dai suoi detti, dalla
[Line 561] voce, dallo sguardo luminoso. Aveva ancora qualche cosa della primitiva timidezza, specie nel colorito che passava rapidamente dal pallore abituale a rapide accensioni fiammee, ma tutt'insieme e nello sviluppo del corpo e nella coscienza di sè stesso egli aveva fatto progressi
[Line 562] tali che Anna lo guardava stupita e commossa. Il suo piccolo volto dai lineamenti fini ma risentiti sembrava conservare il riflesso di tutte le commozioni che lo avevano attraversato. Quante cose nuove, quante
[Line 563] rivelazioni, quante scoperte avevano concorso alla trasformazione del
[Line 564] fanciullo in uomo!
[Line 565] Anna lo scandagliava con un'ansia confusa e ardente di vergine casta, notando certi suoni speciali della voce che prima non aveva, certe pose che le erano ignote; e nell'esame lento e profondo si sentiva mordere al cuore da una inquietudine singolarissima, quasi un presagio, quasi una gelosia cieca e selvaggia di fatti conosciuti, forse insussistenti,
[Line 566] ma possibili e sopratutto inafferrabili.  — Come è mutato!
[Line 567] — Non molto, le assicuro — disse Flavio sorridendo, colla mano
[Line 568] sollevata ad un vago accenno nel vuoto.  Anna seguì collo sguardo quella mano magra e nervosa che conosceva così bene; se la ricordò tinta d'inchiostro, screpolata dal freddo, convulsa sui doveri di scuola e sui pensi latini, timida e commossa sempre. Essa non aveva cambiato. Anna vi sentiva, come una volta, la potente
[Line 569] attrazione che fa della fisonomia della mano uno dei mezzi più sicuri
[Line 570] per conoscere il sentimento; e così, come essa amava particolarmente certe abitudini dell'anima di Flavio, amava pure il suo modo di
[Line 571] stendere la mano, di ripiegarla, di esprimere con un semplice tocco le oscillazioni più delicate e più sensibili della sua psiche. Fu con gioia che la riconobbe, che la afferrò e la strinse, come una volta, come una volta.
[Line 572] — Un po' vedere se c'è il segno fortunato.
[Line 573] La aperse, stese il pollice e guardò curiosamente la piega in mezzo
[Line 574] alle due falangi. Scosse il capo, lasciando ricadere la mano che era la
[Line 575] sinistra.  — Mi dia l'altra. Ah! ecco; l'elissi qui è perfetta, non interrotta
[Line 576] dalla più piccola linea. In uno almeno de' suoi voti otterrà ciò che
[Line 577] vuole.
[Line 578]  — Anna crede a queste sciocchezze! — disse Elvira.
[Line 579]  — No, non credo positivamente....
[Line 580]  — E allora perchè ne fai l'esperimento?
[Line 581]  — Perchè.... perchè.... 
[Line 582] — Perchè — interruppe Flavio — non tutto è positivo nella vita. Ci priveremmo di una quantità di sensazioni squisite se dovessimo accettare solamente quelle che rispondono in stretto modo alla ragione. 
[Line 583] — Giudica che sarebbe un gran male ad avere qualche sensazione di meno? — chiese Elvira ironicamente.
[Line 584] — Certo, certo, certissimo! Ah! pensi, l'arte non avrebbe più
[Line 585] ispirazioni. 
[Line 586] Elvira si morse le labbra soggiungendo:
[Line 587] — Un grande filosofo lo ha già detto. “Non è cosa saggia nè filosofica
[Line 588] pretendere che tutta la vita lo sia„. Mi arrendo; anzi vorrei sapere che cosa dicono in proposito i miei pollici. Non c'è male, mi pare.
[Line 589] In ambedue le falangi si uniscono senza linee di interruzione. Viva la negromanzia!
[Line 590] Anna sentì stridere dentro di sè quella tal nota scordata che le faceva tanto male. 
[Line 591] Ora Flavio si guardava attorno con affettuosa curiosità.  — Ancora tutto eguale! Il soffitto a vôlta cinto dalla fascia
[Line 592] cilestrina, il tappeto di panno rosso ripetuto in tutte le camere colla
[Line 593] striscia di tela tigrata, gli stessi mobili allo stesso posto.... E i nastri azzurri e gli stipiti dorati.... 
[Line 594] — Ne ha mai veduto altri di simili in altre case? — domandò Anna. 
[Line 595] — Sì, qualcuno, a Venezia principalmente, in un palazzo antico dove ritornai non so quante volte....
[Line 596]  — Per gli usci?
[Line 597]  — Per gli usci, signorina Elvira, ed anche per certi affreschi del
[Line 598] Tintoretto; ma quegli usci mi attiravano invincibilmente. Non mi
[Line 599] vergogno a dirlo, io sono un sentimentale incorreggibile.
[Line 600] — Spero bene — pensò Anna più che non disse.  — Le ore belle della mia vita furono sempre dischiuse da uno di quegli
[Line 601] usci fioriti. Come potrei non amarli? 
[Line 602] — Ciò è molto gentile per noi; ma francamente, queste grandi tavole che
[Line 603] ingombrano metà della parete non sono affatto comode. Se Anna volesse
[Line 604] essere un po' più condiscendente dovrebbe farle levare.  — Ah! no, Elvira, no. Chiedi quello che vuoi, non di mutare questa casa. Tu — soggiunse dopo una pausa esitante — anderai ad abitarne un'altra più moderna; io resterò qui sola....  — A custodire il fuoco sacro; ma se ti decidi poi a prendere marito
[Line 605] porterai gli usci con te.  Anna finse di non udire. 
[Line 606] — I più graziosi — disse volgendosi a Flavio — sono nella camera di babbo. Ricorda? 
[Line 607] — Hanno nel centro una ghirlanda di roselline gialle alternate a
[Line 608] pervinche ed a caprifogli e qualcuno dei caprifogli sale sullo stipite fino alla cima. Vede se ricordo?
[Line 609] — E una delle pervinche, sull'uscio della finestra che mette al terrazzo, ha la forma di un cuore spezzato.
[Line 610]  — E accanto a quella pervinca, a destra, una farfalla si slancia a volo.  — Una piccola farfalla bianca — completò Anna.
[Line 611]  Si erano alzati. Quasi senza accorgersene, trovandosi all'entrata della
[Line 612] camera del babbo, Anna spinse la larga imposta.
[Line 613]  — Che freddo! — esclamò Elvira. — È un'altra fissazione di mia sorella quella di non voler mettere i caloriferi nell'appartamento.  — Noi veramente non soffriamo troppo freddo. I muri sono così grossi,
[Line 614] le finestre ben riparate, i tappeti folti e il caminetto scintilla così gaiamente bruciando della vera legna.... 
[Line 615] — Ma non si usa più. Scommetto che in tutta Milano siamo le sole a scaldarci in questa maniera preistorica.  — Felici i soli.
[Line 616]  Elvira ebbe una vaga idea che l'affermazione recisa di sua sorella si
[Line 617] potesse contraddire apertamente con un passo della Bibbia, ma davanti alla corrente rigida della camera socchiusa non si sentì la forza di discutere e chiuse vivamente l'uscio dietro a Flavio e ad Anna che
[Line 618] erano passati dall'altra parte.
[Line 619]  Anna fu sul punto di chiedere al suo giovane amico, per cortesia, se
[Line 620] avesse freddo anche lui, ma vide subito l'inutilità della domanda. Era
[Line 621] lontano il giorno in cui misero, avvilito, perduto nella nebbia e nel terrore ella se lo era stretto al seno con amorevole atto materno.... Una leggera malinconia l'assalì improvvisamente.  Egli intanto girava per la camera pieno di quell'attenzione religiosa e pudica che Anna annoverava tra le sue maggiori attrattive, che lo
[Line 622] rendeva qualche volta impacciato, ma che conferiva a' suoi detti, a' suoi sguardi, perfino a' suoi silenzi, una significazione profonda. Si fermò davanti alla pervinca che aveva la forma di un cuore spezzato e ponendovi sopra la punta dell'indice:
[Line 623] — Qui! — disse. 
[Line 624] Tutto il passato rinasceva.
[Line 625]  — In questo cantuccio, così, precisamente, mentre io seguivo le
[Line 626] fantasie delle ghirlande dipinte, suo padre mi parlò dei diritti
[Line 627] dell'uomo — la prima volta — la prima volta, intende? Fino allora avevo sempre creduto che l'uomo fanciullo e giovane dovesse essere proprietà
[Line 628] dell'uomo vecchio, plasmati l'uno sull'altro come i fogli che escono tutti egualmente bianchi e levigati dalla macchina. Egli mi disse
[Line 629] per la prima volta: “Sii te stesso„. Allora, subito, non intesi la grandezza di queste parole, ma quanto vi pensai in seguito!  Si erano portati davanti al ritratto di Gentile Lamberti e lo contemplavano in silenzio. Adorare insieme lo stesso ideale non è amarsi nel modo più raro e più profondo? Quale amplesso, quale bacio, li avrebbe avvinti più strettamente di quell'istante muto e solenne in cui, davanti all'immagine che per essi rappresentava la perfezione terrena, i loro cuori si fusero nella stessa tenerezza, salirono e divamparono nella medesima fiamma? Un soave calore li invase mentre stavano in piedi e vicini contemplando il ritratto amato. In quell'istante Anna sentì distintamente che la sua famiglia, il suo mondo, la sua vita erano lì, personificati nel cuore sensibile, nella
[Line 630] delicata intelligenza di Flavio. E Flavio pure godeva l'istante. La nobile femminilità di Anna lo soggiogava, penetrandolo di un fascino sottile. 
[Line 631] — La mamma. La nonna — disse Flavio riconoscendo i due ritratti che fiancheggiavano quello di Gentile Lamberti.  — Sì — fece Anna chinando lo sguardo sotto lo sguardo abbassato di sua
[Line 632] madre.  — È singolare come lei non assomiglia niente a sua madre; e neppure sua
[Line 633] sorella le assomiglia.  Un sospiro violento gonfiò il petto di Anna. Perchè non poteva parlare?
[Line 634] Dire tutto a Flavio, confidarsi a lui, metterlo intero nella sua anima,
[Line 635] in ogni suo pensiero; nel bene, nel male, negli slanci di fiducia
[Line 636] eroica e nelle cadute angosciose. Quando, alcuni momenti prima, ella aveva proclamato: “Felici i soli„ non pensava certo ad una solitudine
[Line 637] frammentaria fatta di rimpianti e di desiderî, ma alla divina solitudine di un tutto armonico e completo. Gli posò leggermente una
[Line 638] mano sul braccio traendolo verso un'altra parete quasi tutta occupata
[Line 639] dalla libreria; ivi la sosta fu breve. Avrebbero voluto leggere ad uno
[Line 640] ad uno i frontispizi, toccare le pagine, ridire almeno il titolo dei cari volumi noti; era lavoro troppo lungo. Vi gettarono uno sguardo complessivo pieno di memorie e si ritrovarono da capo a guardare insieme la pervinca in forma di cuore.
[Line 641] — È veramente curioso — mormorò Anna a voce bassissima.
[Line 642] — Che cosa? 
[Line 643] — Il fatto che senza comunicarci le nostre impressioni, perchè io
[Line 644] mi ricordo benissimo di non avergliene parlato mai, tanto io che lei
[Line 645] abbiamo trovato lo stesso simbolo doloroso in questo fiore. 
[Line 646] — Ma non è evidente?
[Line 647]  — Non saprei. Il signor Pompeo vi trova la forma di un ipsilon e la linea che dovrebbe essere la gamba dell'ipsilon e che per me è una lama che squarcia il cuore, Elvira sostiene non essere altro che una
[Line 648] screpolatura del legno.
[Line 649]  Flavio sorrise. 
[Line 650] Ma Anna sembrava incalzata dalle visioni malinconiche. Ella disse
[Line 651] ancora stringendo senza accorgersene il braccio di Flavio: 
[Line 652] — Una volta sognai che questo fiore piangeva. No, non può immaginarsi che strazio! Piangeva come una persona viva, come un fanciullino
[Line 653] inerme nelle mani del carnefice. Piangeva senza lagrime con un lamento
[Line 654] lungo....
[Line 655] Si fermò per guardare Flavio: temeva che sorridesse e se ne sentiva già
[Line 656] offesa, ma egli l'ascoltava pallido e serio.  — Crede che gli oggetti inanimati non sentano proprio nulla? Crede che
[Line 657] i fiori non soffrano quando si lacerano?
[Line 658]  — Ad ogni modo — rispose Flavio come se stimasse inutile una risposta diretta — noi prestiamo loro la nostra anima e tanto basta per renderli degni della nostra compassione. Qual significato avrebbe l'anima chiusa
[Line 659] e costretta nel piccolissimo recinto di un cervello umano? L'anima è
[Line 660] immortale perchè è infinita.
[Line 661]  Avevano dietro a loro il piccolo divano che teneva lo spazio fra le due
[Line 662] finestre. Anna vi si lasciò cadere pensosa, col busto ritto, le mani
[Line 663] abbandonate in grembo.
[Line 664] Quante cose sapeva ora Flavio! Che slancio aveva preso la mente! Quasi
[Line 665] provava un rimpianto dei tempi passati, quando nessuno si interponeva fra lui e lei e che ella poteva liberamente stringerselo al seno da quel povero fanciullo che era.  Flavio non ebbe un vero sospetto dei pensieri che agitavano la sua amica, ma la vide triste e con atto semplice ed affettuoso le si
[Line 666] sedette accanto aspettando che parlasse, con un ritegno di tutta la
[Line 667] persona, con una espressione negli occhi così umile e devota che Anna
[Line 668] ne fu profondamente commossa.  — Oh! Flavio, mi pare che non un anno dieci anni ci abbiano divisi.
[Line 669] — Perchè dice questo? Io non mi sentii mai diviso da lei. 
[Line 670] Le dolci parole fluttuarono nel breve spazio, molcendo il cuore di Anna
[Line 671] come un'onda di lago che accarezza la riva. 
[Line 672] — Non glie l'ho scritto che lei è la mia coscienza? Che cosa sarebbe
[Line 673] stato di me, solo, senza consigli, senza aiuto, senza simpatie, solo per il mondo, per città straniere, tra gente ignota e indifferente? 
[Line 674] — Aveva il suo sogno d'arte.
[Line 675]  — No, avevo lei. Il sogno mi tormentava e la sua immagine, le sue parole, mi calmavano. Si ricorda una sera di primavera, oh! ero ancora
[Line 676] quasi un fanciullo, sul terrazzo, in mezzo alle glicini? Ella mi disse che il mio dovere era di seguire la mia vocazione, contro tutti, a qualunque costo. Io credo bene di averla sempre amata.... Scusi, non si offende, vero?... ma da quella sera la venerai. Non si offende?... Se sapesse che cosa è lei per me!  Si fermò, quasi cercando una parola, dubbioso se fosse veramente la parola che egli voleva. Mormorò pianissimo:
[Line 677]  — Una santa.
[Line 678] Anna scosse il capo con vivacità, arrossendo. 
[Line 679] — No, no, sbaglia. Sono piena di pensieri cattivi. Anche in questo
[Line 680] momento, vede, invece di esserle grata per tante buone parole....
[Line 681] — Non sono parole, sono sentimenti.
[Line 682]  — ... per tanti buoni sentimenti, ho un cruccio qui.... Non so
[Line 683] spiegarmi, non mi comprendo io stessa, ma creda, creda che non vorrei essere così. Mi esamino; è forse orgoglio che soffre nel trovarsi
[Line 684] superato? è gelosia della sua gloria futura?
[Line 685]  — La mia gloria futura! — esclamò Flavio scuotendo il capo — essa, se mai verrà, si umilia fin d'ora a' suoi ginocchi. Mi ascolti, che non ho mai parlato tanto seriamente. Le giuro che tutto ciò che sono, tutto ciò che potrò diventare è opera sua, è merito suo. Qualunque posto
[Line 686] mi riserbi la fortuna, il mio posto preferito sarà sempre qui, come ora. Mi guardi, dove sono cambiato? Nel volto? Mi guardi bene, no. Nel
[Line 687] cuore? No, no, no. Non lo vede che sono ancora il suo _poverino_?
[Line 688]  Fu Anna questa volta che sorrise con una tenerezza che la scuoteva
[Line 689] tutta e la faceva tremare. 
[Line 690] — Mi chiami il suo poverino, mi faccia l'elemosina....  Anna gli pose una mano sulla bocca per farlo tacere, ed egli vi
[Line 691] impresse un bacio devoto. 
[Line 692] Per qualche istante nessuno parlò. Si udivano dal salotto vicino i lievi rumori che Elvira faceva rimuovendo le forbici, il ditale, i piccoli svariati oggetti del tavolino; fuori, sul terrazzo, qualche
[Line 693] pigolìo di passero, qualche rapido sbatter d'ali; lontano la campanella del convento. Niente altro.
[Line 694] — Non è orgoglio offeso, non è gelosia di gloria futura — dibatteva
[Line 695] Anna fra sè — che sarà dunque?
[Line 696]  Il profilo di Flavio si disegnava nella sua correttezza di piccolo cammeo sul velluto cupo del divano, illuminato da un raggio di sole
[Line 697] che vi pioveva obliquo. Anna non ricordava il momento in cui il sole era apparso e voleva ricordarlo, inquietata e sviata dalla tinta di oro pallido che prendevano sotto a quel raggio i baffi nascenti del giovine.  — Se le dicessi che ho pensato a lei davanti a tutti i capolavori,
[Line 698] sarebbe certamente la verità, ma una verità un po' volgare e forse
[Line 699] anche superficiale. Lei mi è stata molto più vicina, più intimamente e
[Line 700] più dolcemente vicina, a Siena per esempio. Conoscesse Siena!
[Line 701]  — Bella?
[Line 702]  — Oh! bella, non è ciò che voglio dire. Vi sono delle città, come vi
[Line 703] sono delle donne che dovrebbero offendersi a sentirsi chiamare belle. È un altro aggettivo che occorrerebbe; più complesso, più misterioso,
[Line 704] sopratutto più profondo....  — Sì, sì, comprendo.
[Line 705]  — Era un giorno tanto melanconico, pioveva; un lutto cittadino abbrunava quasi tutte le vie; sulla piazza, nei caffè, non si parlava
[Line 706] che di morte; le Sibille del Duomo, quelle Sibille che nella snella e
[Line 707] dignitosa persona somigliano a lei....
[Line 708]  — Mi somigliano?  — Non lo sa? Davvero, le somigliano; ebbene, esse pure sembravano quel
[Line 709] giorno addolorate. Probabilmente la tristezza stava in me; ma quand'è
[Line 710] che possiamo staccarci così completamente da quanto ne circonda da poter dire che noi soli diamo il colore alle cose?... Entrai nella botteguccia di uno scodellaio che stava riproducendo certi puttini del Sodoma e mi venne la nostalgia dei secoli sereni dell'arte, quando Alighieri s'intratteneva a motteggiare con un umile intarsiatore di chitarre.
[Line 711]  — Pensava a Belacqua?
[Line 712]  — Sì, invidiandolo. L'artefice senese però era un rozzo calunniatore dei dipinti del Sodoma e la mia tristezza si fece anche maggiore
[Line 713] mentre seduto sopra un trespolo ritraevo gli occhi dalla profanazione
[Line 714] figgendoli disperatamente per terra, una terra nuda e compatta, dove la pioggia scorreva a rivoletti clandestini. Che gioia fu allora pensare
[Line 715] a lei! Pensare che nella tristezza, nel lutto, nell'abbandono, nello scoraggiamento, nelle ore più nere, nei luoghi più tetri e meschini,
[Line 716] una voce che esiste, che non è un sogno nè una fantasmagorìa, ci
[Line 717] ripete: _Credi_.  Flavio si era fermato, sorpreso di aver saputo trovar tante parole per
[Line 718] esprimere ciò che riteneva inesprimibile. Egli vide allora che vi sono
[Line 719] veramente degli istanti nella vita in cui pare che l'anima trabocchi. Un'ora prima o un'ora dopo forse non avrebbe saputo dire altrettanto. E Anna lo ascoltava in estasi chiedendosi con grande trepidazione: “Io dunque gli ho fatto tanto bene?...„
[Line 720]  Ma l'attimo volava. Le cose esterne cambiavano già: lo sguardo di Flavio, il suo gesto, seguivano la nuova attitudine del suo silenzio: l'aria intorno aveva trasmesso a distanze indefinite l'onda sonora della sua voce; le parole calde e vibranti non erano più, il pensiero stesso si era già trasformato.
[Line 721]  — Ancora! — supplicò Anna. 
[Line 722] E Flavio continuò:
[Line 723]  — Forse ella era con me fin da quando, adolescente, entravo nelle chiese a imbevermi della dolcezza spirituale dei dipinti antichi visti
[Line 724] nella trasparenza colorata delle ogive; sopratutto in certe giornate d'autunno intense di passione o nei mattini teneri di primavera, quando
[Line 725] le madonne irradiate improvvisamente nel fondo delle cappelle sembrano sorridere colla loro grazia ingenua di vergini. Molte volte, sgridato
[Line 726] per le mie lunghe assenze, non osavo confessare di essere stato in
[Line 727] chiesa; non avrebbero creduto; ma a lei, se me lo avesse chiesto, avrei detto subito di sì; ed anche a lui!
[Line 728]  I loro occhi si volsero insieme al ritratto di Gentile Lamberti. Flavio
[Line 729] continuò:  — Fu in questa cara vecchia casa che nacque veramente, ma fu nelle chiese che maturò la mia vocazione per l'arte. In una piccola chiesa,
[Line 730] qui, vicino a noi, ho provato le estasi più squisite.
[Line 731] — Il Monastero Maggiore? 
[Line 732] — Appunto. Ha mai osservato lei quel rettangolo di vetro color viola, dietro l'altare? Sì, nevvero? Sopra la finestra per la quale dalla sacristia si confessavano un tempo le monache? È strano come le
[Line 733] gradazioni di quel colore in tutte le ore del giorno, in tutte le
[Line 734] stagioni dell'anno, io le abbia davanti agli occhi sempre; talvolta tragiche qual macchia sanguigna, talvolta ardenti e cupe, talvolta
[Line 735] raggianti di luce mistica, celestiale. È questa l'aureola in cui per molto tempo ondeggiarono tutte le mie visioni d'arte e di amore.
[Line 736] All'ultima parola Anna arrossì in un modo così violento e
[Line 737] ingiustificabile che si passò una mano sul volto per nascondersi.
[Line 738]  — La annoio?...
[Line 739] — Come mai può pensarlo? Ho sempre avuto anch'io una grande preferenza per quella chiesa; vi trovo un fascino raccolto e misterioso. Lei forse saprà trovarvi altra cosa, delle ragioni artistiche che ignoro. 
[Line 740] — Ma no. Ero un fanciullo quando incominciai a frequentarla. Essa ha
[Line 741] davvero quel fascino indistinto che lei dice e che emana dalle opere
[Line 742] d'arte a guisa di una bellezza incorporea, più sentita che ragionata.
[Line 743] È per questo che tutti le possono ammirare. L'opera d'arte non ha duopo
[Line 744] di spiegazioni: deve apparire in mezzo alle turbe nella stessa guisa di un raggio. Chi ha occhi lo vede. 
[Line 745] Tacquero alcuni istanti, avvinti dalla profonda simpatia delle loro anime, per cui anche nel silenzio provavano l'impressione di continuare
[Line 746] a parlarsi. Anna trasalì quando Flavio di lì a non molto disse: 
[Line 747] — Fu in quelle soavi figure del Luini che cercai le prime forme
[Line 748] femminili. 
[Line 749] Ella pensava precisamente a ciò e non rispose. Una figura dell'ultima
[Line 750] cappella a destra le venne repentinamente innanzi nell'abbandono della persona florida, nella veste discinta che scopriva le ricchezze del seno, e come prima, arrossì, presa da un turbamento che in lei non era affatto solito.
[Line 751] — Ma non riuscii mai a fissarmi in nessuna. Esercitavano tutte insieme
[Line 752] una dolce eccitazione nel mio essere, piuttosto come sogno di un desiderio, che come desiderio concreto.
[Line 753] Anna continuava a tacere; pure il suo silenzio aveva un sommesso
[Line 754] ardore che non permetteva alla parola del giovane di morire. Egli
[Line 755] sentiva che ella era appoggiata a lui, stretta al suo cuore, devota a' suoi pensieri ed a' suoi ideali. Momento divino per il suo orgoglio
[Line 756] d'uomo, sentiva di dominarla incondizionatamente. Ma l'uomo era quasi un fanciullo, le sue sensazioni adombrate ancora di pudore, se non di mistero, e la gioia inconscia del dominio prendeva nella sua mente un'attitudine ingenua che ne scemava la portata.
[Line 757] — Lontano, lontano, lontano vanno le memorie! — mormorò Flavio. — Non è lei la piccola fata che io vedevo scendere, salire, nascondersi negli
[Line 758] ampi cortinaggi cremisi che ornavano il salotto di mio zio vescovo? Lei sa pure che ebbi uno zio vescovo, che i parenti volevano farmi
[Line 759] percorrere la carriera ecclesiastica?... Prima di essere laureato professore fui unto prete. 
[Line 760] Un malinconico, un dolce, un buon sorriso di chi ha già perdonato
[Line 761] sfiorò le labbra di Flavio.  — È per questo — soggiunse Anna nello stesso tono di malinconia dolce — che ama le chiese. 
[Line 762] — E gli angeli.  Flavio aveva pronunciato questa parola _angeli_ senza saperne il
[Line 763] perchè; ma il blando suono della parola stessa lo commosse.
[Line 764] — Angeli o fate che fossero, femminili visioni mi apparivano nelle
[Line 765] pieghe del damasco antico. Ero così piccino allora, così mingherlino, che penetravo in qualsiasi cantuccio, ed accoccolarmi per terra dietro
[Line 766] le tende era una delle mie grandi gioie. L'ondeggiamento della seta
[Line 767] mi faceva pensare a gonne misteriose, a fruscii d'ali.... Oh! certe sensazioni dell'infanzia come tornano.
[Line 768] Non disse a proposito di che gli tornavano ora quelle sensazioni. Si
[Line 769] alzò in piedi, mosse alcuni passi e riprendendo il suo posto vicino ad
[Line 770] Anna, la voluttà delle confidenze lo riprese:
[Line 771] — Ricordo una cugina, grande; era maritata; non so di che età, ma
[Line 772] giovane o almeno mi sembrava tale; una mite creatura che vedevo raramente in casa del vescovo e mai altrove; aveva i capelli neri neri, pettinati lisci intorno alla fronte bianchissima. Mi voleva bene, mi
[Line 773] proteggeva; quando mi sgridavano troppo (perchè io fui sempre sgridato
[Line 774] in tutta la mia vita) mi attirava a sè e mi nascondeva la faccia nel suo grembo. 
[Line 775] Ebbe una pausa. Si guardò in giro, guardò l'abito di Anna, parve
[Line 776] cercare una parola.  — Come si chiama quella stoffa morbida, che non è seta, non è cotone,
[Line 777] non è lana?... Mia cugina aveva un abito così, morbido, cadente con pieghe floscie.... Filugello?
[Line 778] — Non so che si facciano abiti di filugello: dovrebbero essere ruvidi — disse Anna. 
[Line 779] — Mi sbaglierò dunque; non sarà filugello; infine non importa. So che era morbido e fresco, e siccome ella mi teneva contro i suoi ginocchi
[Line 780] finchè avessi cessato di piangere, piangevo qualche volta un po' più a lungo per sentire contro il volto l'abito di mia cugina.  Anna tentò di sorridere, pure avvertendo una certa contraddizione con
[Line 781] un sentimento ben più intimo e profondo che l'andava martoriando da qualche istante.
[Line 782] — È molto tempo che siam qui — disse alzandosi.  — Sì? — fece Flavio con sincera meraviglia.
[Line 783]  Ed Anna allora completò più francamente il sorriso.
[Line 784]    Un chiaro sole della fine di marzo raggiava nella vecchia casa
[Line 785] traendone effetti di luce inaspettati, bagliori civettuoli di gemma sul
[Line 786] capo di donna matura che non ha perduta tutta la sua bellezza; così gli
[Line 787] embrici rosseggiavano, asciutti e lucenti, nell'aria fatta trasparente
[Line 788] per la grande purezza e, digradando ora chiari ora scuri sul pendìo,
[Line 789] interrompevano colla nota sorridente della loro fioritura rosata la
[Line 790] bianchezza grigiastra dei muri. Il terrazzo, ornato appena di qualche semprevivo e di qualche impaziente tralcio di glicine che incominciava
[Line 791] a inturgidire, scopriva per intero l'ampia balaustra barocca dentro ai
[Line 792] cui riccioloni il sole giocava a rimpiatterello, guizzando sui rigonfi
[Line 793] lucenti, internandosi nelle avvallature dove la patina di un bruno verdastro riluceva sotto ai suoi raggi con una marezzatura calda di bronzo. 
[Line 794] Flavio contemplava tutto ciò dalla finestra della sua camera, ebbro
[Line 795] della primavera che gli entrava per gli occhi a incontrare la primavera del suo cuore, avendo uno sguardo simpatico anche per il portinaio che girava silenzioso nel cortile a tendere i fili alla glicine, anche
[Line 796] per il balconcino del vecchio pensionato dove spenzolava uno scialle di flanella a scacchi bianchi e neri. E non gli erano ugualmente cari gli orti che circondavano la casa, turgidi già per le sementi che
[Line 797] gonfiavano la terra, velati qua e là da una nivea cortina di mandorli in fiore? tutto, fino al muro lontano del convento, fino ai due o tre comignoli che chiudevano l'orizzonte? Quale linea gli era ignota? Quale
[Line 798] punto o quale colore era sfuggito al suo occhio perspicace ed amante?
[Line 799] Egli rivedeva ora ogni oggetto con criterio maturato, con una più larga intelligenza del bello; si inteneriva a pensare la sua adolescenza
[Line 800] trascorsa tutta lì, in quella che egli considerava ampiamente la sua
[Line 801] casa, che racchiudeva tutte le sue memorie, i suoi dolori, le sue
[Line 802] lotte, le sue speranze, le sue rare ma profonde gioie.
[Line 803]  Nella recente e incompleta e pure viva esperienza del mondo aveva
[Line 804] imparato ad apprezzare più ancora la solitudine di quel cantuccio
[Line 805] primitivo, rimasto incolume ai fianchi di una grande città, sfuggito
[Line 806] per miracolo alla manìa innovatrice; vi sentiva un tepore particolare
[Line 807] di nido, di seno materno, dove è dolce riposare. La meridiana dipinta sul muro del convento aveva una scritta per metà cancellata. Alcune parole si leggevano ancora coll'aiuto di una lente, ma Flavio non ne aveva bisogno: le sapeva a memoria e proprio allora, in quella dolcezza di nido che si rinnovella, gli apparvero fiammeggianti sul muro lontano, quasi aureolate dal vivido sole che vi batteva sopra:
[Line 808] _Il tempo stringe, facciamo il bene_. Fatidiche parole per un giovine che se le sente penetrare nelle carni e nel sangue a guisa di nobile
[Line 809] sperone! Nella serena cornice della sua finestra, dinanzi agli orti sbocciarci, l'epigrafe della antica meridiana perdeva il suo carattere monastico per vestire una forza nuova di conquiste, di audaci tenzoni a
[Line 810] cui la stagione prestava intime essenze eccitanti che Flavio respirava nell'aria come fumo di prossime battaglie. L'ora del tempo e l'ora della vita si univano insieme per renderlo felice. Egli gustava questa
[Line 811] profonda ebbrezza di sentirsi giovine in un mattino di primavera.
[Line 812]  Improvvisamente una rondine attraversò lo spazio: era la prima rondine dell'anno. L'agile forma bruna, dopo di avere punteggiato per un istante l'azzurro del cielo, sparì.
[Line 813]  Una folata di vento passò ratta. Essa portava in grembo pollini di
[Line 814] fiore, pelurie di nido, fiocchi indistinti caduti da ali invisibili e
[Line 815] profumi teneri di foglie non odoranti ancora che di freschezza.
[Line 816] Nell'orto più vicino due gattini novelli giuocavano al sole, rincorrendosi con cento moine e capitomboli, carezze, finte, parate, assalti. Al disopra di essi un ciliegio metteva i primi boccioli; poco lungi un pesco agitava alla estremità delle esili braccia, come piccole mani di bimbo, i suoi fiori rosei. 
[Line 817] Un grido uscì dal petto di Flavio; uno di quei gridi inconsulti che i giovani lanciano nello spazio per esuberanza di vita nella stessa
[Line 818] guisa che i puledri nitriscono in mezzo al prato e che i falchi novelli
[Line 819] stridono fendendo l'aria. Se ne stava ascoltando ancora l'eco del suo
[Line 820] grido ripercosso contro i vetri aperti che il sole iridava, quando
[Line 821] vide Anna ritta sul limitare del terrazzo che gli faceva un cenno amichevole; e perchè Flavio sorrideva senza muoversi, arrotondò le due
[Line 822] mani intorno alle labbra mormorando un invito a cui finalmente Flavio corrispose con grande vivacità di gesti e di parole, mentre Anna si ritirava nelle sue camere.
[Line 823] Egli rimase ancora per un po' di tempo immobile al davanzale.
[Line 824] L'apparizione della sua protettrice, benchè rapida, gli aveva suscitato una specie di tenerezza malinconica. Anna non gli era mai sembrata così
[Line 825] pallida e un po' patita come in quel mattino acerbo di primavera, nella luce intensa del cielo e dell'aria, nel trionfo prepotente di un vigore
[Line 826] che fugava tutte le ombre e cresceva la tonalità dei colori rendendoli
[Line 827] quasi stridenti. Sì, doveva essere quell'orgia di turchino e di giallo
[Line 828] che faceva apparir cereo il bel volto, sottolineando la leggiera
[Line 829] emaciatura delle guancie. Tuttavia questa impressione non era isolata:
[Line 830] qualche cosa di stanco interrompeva l'armonia generale della figura che
[Line 831] egli aveva conosciuta fiera e quasi rigida, e che ora sembrava cedere ad un inesplicabile languore. Flavio si domandò quanti anni ella poteva
[Line 832] avere. Non era più un fanciullo, lui. Conosceva la vita, aveva letto, aveva osservato. Per la prima volta pensò perchè Anna non prendeva
[Line 833] marito. Ciò era per lo meno singolare; bella, ricca.... Improvvisamente
[Line 834] scosse il capo: dove mai si sarebbe trovato l'uomo degno di lei?
[Line 835] Si staccò dalla finestra recando nel cuore l'immagine dell'amica bella
[Line 836] e melanconica e già tòcca dal doloroso fascino che circonda sulla terra
[Line 837] tutto quello che è inaccessibile. Il suo affetto profondo, confinante colla venerazione, ne ricevette alimento maggiore. Gli parve veramente
[Line 838] di non potere allontanarsi da lei mai più.
[Line 839]  Ma Anna lo aveva chiamato ed un'onda di pensieri giulivi invase l'animo
[Line 840] del giovane. Egli andò subito a staccare dalla parete a cui stava
[Line 841] appoggiata una tela amorosamente ricoperta con un drappo; rimosse il drappo e si pose a contemplar l'opera sua.
[Line 842]  Quante volte aveva già guardato quel rettangolo di tela dipinta?
[Line 843] Quante volte! Assai prima di stemperare i colori sulla tavolozza, in quei divini e febbrili momenti che l'autore solo conosce, non l'aveva egli abbracciato tutto il suo lavoro, palpitante ancora della voluttà della concezione? E quante ansie erano sopraggiunte in seguito alla ebbrezza prima! Ansie fatte più di ardore che di timore, perchè Flavio,
[Line 844] non ambizioso, non presuntuoso, sentiva però la sicurezza che sta
[Line 845] in fondo ad ogni vera anima di artista. Sulla sua vocazione, nessun dubbio; sulla sua forza qualcuno, ma efficacemente combattuto dalla
[Line 846] sincerità della sua fede e dal baldo irrompere di tutti gli entusiasmi di vent'anni. Ricordava il giorno in cui Gentile Lamberti aveva detto: “Perchè non sarebbe poeta?„ e il lungo desiderio che gliene era rimasto
[Line 847] e l'affanno del non trovare in sè le caratteristiche volute. Ecco, non era egli poeta adesso? Il diletto maestro aveva indovinato. Egli era
[Line 848] veramente poeta nel significato più sacro di questa parola, poichè il suo pensiero ardeva e bruciava nell'amore di tutte le cose belle, ed il
[Line 849] suo cuore gonfio di commozione non cercava che di mescersi ai palpiti dell'universo. “Orsù, orsù,„ gridavano dentro di lui tutte le forze
[Line 850] della giovinezza, “cammina, questo è il momento!„ 
[Line 851] Flavio aveva promesso alle signorine Lamberti di portare il quadro
[Line 852] per mostrarlo loro, innanzi di mandarlo alla Esposizione che doveva rivelare al pubblico il suo nome ignoto. Compreso di molta dolcezza e di una certa piacevole agitazione, nella quale i ricordi avevano tanta parte, almeno quanto la speranza, si diede a spolverare, a lisciare la
[Line 853] tela, allontanandola di qualche passo per giudicarne l'effetto e poi
[Line 854] riavvicinandosi precipitosamente per verificare un piccolo punto nero, un errore di ombreggiatura, un granello di sabbia: meno ancora, un
[Line 855] sospetto.
[Line 856] Contento era e non era. Il dualismo esistente in ogni uomo, ma non mai
[Line 857] così vivo come quando un'opera sta per uscire dai misteri del nulla, si imponeva alla sua coscienza vigile. Se egli considerava l'opera nel riflesso del fuoco interno che l'aveva concepita la vedeva rifulgere
[Line 858] della più vivida luce. Ma corrispondeva la forma al concetto? Le ore lente del lavoro avevano plasmato in una veste incorruttibile
[Line 859] l'istante fulmineo della visione? Le linee, i colori che gli stavano davanti, erano veramente le linee e i colori da lui intravveduti prima che un'asta di legno irrigidisse le sue dita nelle difficoltà della formazione? prima che il colore uscito dalle storte di un chimico
[Line 860] materializzasse in un piano uniforme gli ondeggianti fantasmi della sua immaginazione? Era egli, come tanti altri, il poeta soave ed infecondo che sogna ma che non crea? od era — ciò che solamente voleva essere
[Line 861] — il virile poeta dalla mente lucida come cristallo, dai polsi fermi,
[Line 862] d'acciaio?
[Line 863] Flavio non diede a sè stesso una risposta precisa. Gorgogliava nel suo petto un torrente di vita; chino su di esso, egli stava ad ascoltarne il muggito profondo, attratto dalla incertezza del mistero più che dal
[Line 864] bisogno di spiegarlo, ed era tutto il suo essere pari ad un albero in
[Line 865] fiore sospeso al disopra di un abisso con intorno mille profumi d'altri
[Line 866] fiori e sul suo capo il cielo.
[Line 867]  Si decise finalmente a sollevare il quadro colle stesse delicate precauzioni di una giovine madre verso il suo neonato. A passi leggeri
[Line 868] discese la scaletta che faceva capo alla grande scala dei Lamberti. Si sapeva aspettato, e per questo sfiorò appena il cordone del campanello
[Line 869] pendente nell'angolo, lungo la parete di stucco, e quando la porta
[Line 870] si aperse attraversò di volo l'ampia anticamera, dove due cassoni di
[Line 871] legno autenticamente decrepiti si perdevano nella vastità dell'ambiente
[Line 872] soleggiato per gli alti finestroni privi di cortinaggio che lasciavano
[Line 873] entrare tutta la gaiezza del giorno.
[Line 874]  Anna gli venne subito incontro tenendogli aperti gli usci perchè
[Line 875] potesse passare senza ostacoli. Quasi nel medesimo punto apparve
[Line 876] anche Elvira, vestita di chiaro, coi capelli rialzati in una foggia differente dalla solita. Anna la guardò sorpresa come fosse un'altra
[Line 877] persona, morsa al cuore da una improvvisa diffidenza. Pensò che sua sorella aveva avuto ben fretta a vestirsi d'estate, ma non disse nulla. 
[Line 878] Flavio intanto cercava il posto favorevole per il suo quadro, alzandolo, abbassandolo, finchè trovasse la luce opportuna. Diceva
[Line 879] qualche parola ad Anna, ma mentre si voltava per ringraziarla urtò
[Line 880] Elvira. Le chiese perdono, confondendosi un poco, colpito anche lui improvvisamente dall'abito chiaro che la modellava con un vago accenno
[Line 881] di statua.
[Line 882]  Il quadro era allora a posto e Flavio, rifugiato in un cantuccio,
[Line 883] lasciava che le due sorelle ne ricevessero la prima impressione
[Line 884] senza preconcetti. La tela, di proporzioni singolarmente armoniche,
[Line 885] rappresentava una camera buia dove un giovinetto protendendosi da un
[Line 886] seggiolone di convalescente con un palpito che dava espressione a tutto il suo corpo, ascoltava. Dall'uscio spalancato si vedeva il lume di una
[Line 887] candela che una persona, avvicinandosi teneva in mano; l'oscillazione della fiamma dava veramente l'impressione del moto, così che l'ansia
[Line 888] del giovinetto si comunicava allo spettatore, costringendolo a fissare quasi con uguale intensità di attesa l'orlo pressochè invisibile di
[Line 889] un velo bianco sul limitare dell'uscio. Questa composizione idealista
[Line 890] rappresentata con un verismo umano ed appassionato portava per titolo:
[Line 891] _Viene!_ 
[Line 892] Elvira fu la prima a parlare. Ella si rivolse gentilmente a Flavio e
[Line 893] con una voce che, pur non riuscendo a dissimulare una certa sorpresa,
[Line 894] appariva sincera, disse:  — Ma bello, bello.
[Line 895]  La freddezza di tale elogio rimase senza eco. Parve che Flavio non lo
[Line 896] avesse neppure udito. Fu ancora Elvira che cercando con gli occhi la
[Line 897] sorella esclamò: 
[Line 898] — Anna, che hai? Come sei pallida!
[Line 899] La commozione impediva ad Anna di formulare nessuna parola. Forse ella pensava, come aveva detto una volta Flavio, che occorresse un aggettivo
[Line 900] più complesso, più misterioso, sopratutto più profondo. Che dire quando il sangue sembra congelarsi nelle vene adducendo sulla pelle un
[Line 901] brivido di ignoto terrore? No, a nessun patto ella avrebbe pronunciata
[Line 902] la comune, la limitata parola, sotto l'impressione che le dava l'opera d'arte sfolgorante.
[Line 903]  Elvira, indispettita che le sue intenzioni gentili non fossero state meglio accolte, si allontanò di alcuni passi fingendo di rintracciare un suo ricamo attraverso il momentaneo disordine che il quadro aveva occasionato. 
[Line 904] — È così che lo immaginava? — mormorò Flavio pianissimo accostandosi ad
[Line 905] Anna.  La giovane donna trasalì alla voce di Flavio e come tratta da un sogno rispose senza guardarlo: 
[Line 906] — Io non avevo immaginato nulla, ma mi pare che non potrebbe essere in modo diverso di così.  — Non ha dunque alcuna osservazione a farmi?
[Line 907]  — No.  — Non posso presumere tuttavia che sia perfetto? — insinuò Flavio sorridendo.
[Line 908]  — Non so — disse Anna seria. — La perfezione, quando esce dai limiti
[Line 909] del desiderio e si concretizza in date forme, può prestarsi ad una disamina direi quasi matematica che è ben lungi dal mio pensiero. Non mi chieda ciò che non posso dare. Mi guardi piuttosto.  Il bel viso pallido e un po' patito si rivolse a Flavio con una tale
[Line 910] luminosità di espressione che egli si sentì venire le lagrime agli
[Line 911] occhi. La medesima malinconia che lo aveva assalito quel mattino, vedendo dalla finestra la sfiorente bellezza della sua amica, gli dava anche allora un tormentoso ardore di bene vicino e inafferrabile.
[Line 912] Avrebbe voluto gettarsi a' suoi ginocchi, baciarle le mani, piangere disperatamente per un dolore che non conosceva ancora, ma che
[Line 913] presentiva nella sua sensibilità acuta di nevrastenico. Entrambi,
[Line 914] senza dire più nulla, tornarono a figgere gli occhi nel quadro dove la suggestione, che colpiva fin dal primo sguardo, si faceva sempre più
[Line 915] intensa all'esame. Quell'adolescente che in una camera buia aspetta mentre presta l'orecchio ad un fruscio che lui solo ode, mentre
[Line 916] spalanca le pupille sui bagliori della luce che si avvicina e il silenzio e l'indifferenza che lo circondano, mentre nell'espressione
[Line 917] del suo volto fremono tutte le impazienze della vita, rispondeva bene
[Line 918] al grido trionfante che l'arte sa sprigionare dalla rozza materia
[Line 919] quando l'artista è riuscito a stringere nelle sue mani un cuore.  — È troppo — sospirò Anna afferrata improvvisamente da un senso arcano di paura, sentendo una lama diaccia nel filo delle reni e un fluttuare
[Line 920] di veli dentro gli occhi.
[Line 921]  Flavio la sorresse fino al divano — il piccolo divano fra le due
[Line 922] finestre — e le stette in piedi davanti, palpitante, muto. Nulla li avvinceva come questi silenzi in cui le loro anime si stringevano al di
[Line 923] là di ogni possibile amplesso.
[Line 924]  Un raggio di sole batteva sulla fronte di Anna. Egli si accostò
[Line 925] ad una finestra per abbassare la tenda e intanto vide Elvira che passeggiava sul terrazzo. L'abito chiaro la faceva apparire più alta,
[Line 926] più complessa. Sul terrazzo quasi nudo, in mezzo ai rami della glicine che incominciavano appena a germogliare ella emergeva, simbolo vivo
[Line 927] della primavera, nell'aria crudamente azzurra. Flavio abbassò la tenda e ritornò presso ad Anna. Restava tuttavia un interstizio fra la tenda e lo stipite e attraverso a quel raggio di luce si vedeva passare e
[Line 928] ripassare l'abito chiaro con un movimento cadenzato, molle, dolcemente ritmico.  — Vincerò? — disse Flavio ad un tratto prendendo la manina esangue
[Line 929] della sua amica.
[Line 930] — Non ne ho mai dubitato.  — Ma ora, ora? 
[Line 931] — Le preme molto di vincere?
[Line 932]  — Oh! sì — esclamò Flavio ingenuamente. — Mi pare che debba dipendere
[Line 933] da ciò la felicità della mia vita.
[Line 934]  — La felicità?... — ripetè Anna con un accento incredulo, intanto che
[Line 935] una vaga ambascia le attraversava lo sguardo. — La felicità è forse altra cosa, ma la vittoria sarà sua.
[Line 936] Il giovane trasse un lungo respiro che gli fischiò nella chiostra dei denti lasciandogli sul palato una impressione fresca come avesse trangugiato della menta.  Entrò allora il signor Pompeo. Egli, non avendo più trovato di sopra nè il pittore nè il quadro, veniva a prenderne notizie. La sua voce fessa richiamò Elvira dal terrazzo, per cui si trovarono tutti riuniti
[Line 937] intorno a ciò che formava il grande avvenimento della casa.
[Line 938]  — Già — disse subito il signor Pompeo, gettando sul quadro
[Line 939] un'occhiataccia di sprezzo — incomincia il titolo ad essere sbagliato.
[Line 940] Io domando cosa vuol dire _Viene?_ Chi viene? Il titolo, quando non sia un nome proprio, come _Andromaca_, _Caino ed Abele_, ecc., oppure
[Line 941] un nome che è per sè stesso un qualificativo, come _Alba_, _Tramonto_, _Bosco_, deve darci una proposizione completa col soggetto, oggetto e verbo. A questo modo lo spettatore saprà almeno quello che il pittore ha voluto fare. Ma qui chi ci capisce nulla? _Viene!_ E perchè non
[Line 942] _Va?_ Anzi _Sta_, dal momento che non c'è nessuno che si muove? Questo titolo è una corbelleria, un gabbaprossimo, un nonsenso. Lo dico chiaro
[Line 943] e tondo: un nonsenso. 
[Line 944] Soddisfatto dell'esordio, il signor Pompeo non lasciò nemmeno la pausa
[Line 945] necessaria ad una replica e facendo un passo violento verso l'autore
[Line 946] continuò: 
[Line 947] — Capisco ora perchè ci tenevi tanto al segreto. Sapevi che non ti
[Line 948] avrei permesso di scrivere sotto quel titolo assurdo. Ma potevi bene
[Line 949] interrogarmi. Quando si ha la mia cultura, quando si è letto come ho letto io, un titolo si trova subito.
[Line 950] — Non era facile — arrischiò Flavio.
[Line 951] — Per te! Oh! per te, lo credo — disse il professore con un ghigno
[Line 952] sardonico. 
[Line 953] — E poi quel titolo mi si è imposto. Io l'ho sentito così.  Il signor Pompeo si abbassò a darsi due grandi palmate sui ginocchi, sgangherando sempre più il ghigno.
[Line 954]  — L'ha sentito così! Bella scusa, perbacco! Cosa vuol dire sentire?
[Line 955] Ragionare si deve. Qui abbiamo un individuo che sta aspettando (voglio
[Line 956] per il momento concedere che questa cosa si capisca). L'idea prima
[Line 957] che verrebbe ad ogni persona di criterio sarebbe di intitolarlo:
[Line 958] _L'aspettativa_. Alla buonora! Ecco per lo meno un titolo semplice, espressivo, preciso. Perchè questa è la grande qualità che manca a
[Line 959] voialtri giovani: la precisione. Non mi voglio spacciare per artista, oh! no. Grazie al cielo di queste ubbie non ne ebbi mai. Ma quando
[Line 960] si possiede una certa intelligenza, corredata dallo studio, il primo venuto non può darcela ad intendere. Ho visto i Raffaelli, ho
[Line 961] visto i Leonardi (che mi piacciono meno ma che hanno del bonino) e
[Line 962] dappertutto la precisione è rispettata. Scommetto che _Lo Sposalizio
[Line 963] di Maria Vergine_, capolavoro che tutto il mondo civile ammira,
[Line 964] non avrebbe avuto un eguale unanime successo se si fosse intitolato _La verga mistica_, obbligando lo spettatore ad un faticoso lavoro
[Line 965] di immaginazione per arrivare a questo semplice risultato di un matrimonio. 
[Line 966] — Lei scorda intanto — disse Anna senza muoversi dal divano — di
[Line 967] giudicare il quadro. 
[Line 968] Il signor Pompeo, che anche a tale proposito aveva già detto il fatto suo a Flavio, ma che non gli rincresceva di ripetersi, soggiunse sdegnosamente:  — Pittura nuova, scarabocchi, nessuna consistenza, prospettiva
[Line 969] sbagliata, colori falsi, attitudini false. Mi dica un po' se lei od io od uno qualunque appoggia il gomito in quel modo?
[Line 970]  Flavio diede un balzo, ma Anna fu pronta a replicare interpretando il di lui pensiero:  — Non è detto che l'arte abbia a valersi esclusivamente delle pose comuni e che ciò che è raro non debba per questo ritenersi possibile.
[Line 971] Elvira che non aveva ancora preso parte alla disputa accennò a
[Line 972] parlare. Non ben sicura però o già pentita, si ritrasse, mentre Flavio completava con fuoco la difesa di Anna esclamando:  — E perchè il personaggio che io intendo di rappresentare deve ad ogni costo somigliare a lei od a me o ad uno qualunque? Non può essere un
[Line 973] altro? Uno che lei non ha visto, che probabilmente non vedrà mai?
[Line 974]  — E quella scarpa — interruppe il signor Pompeo, sdegnando di entrare in discussione col suo antico allievo — Dio sa mai che calzolaio
[Line 975] l'avrà fatta! Non parliamo della luce nè del chiaroscuro: sono una
[Line 976] aberrazione.
[Line 977] Detto ciò a guisa di sentenza inappellabile il professore voltò le
[Line 978] spalle al quadro. Elvira lo seguì domandandogli piano:
[Line 979]  — Crede veramente che non valga nulla?
[Line 980]  Senza la menoma esitazione egli si arrestò netto sui due piedi e
[Line 981] sollevando la mano con un gesto solenne e dando col pollice e il medio un buffetto nell'aria a qualche cosa di invisibile pronunciò:
[Line 982]  — Zero. 
[Line 983] Sul volto di Elvira, per quanto poco mutevole, rimase come ombra mal
[Line 984] dissipata il contrasto di tali opinioni. Flavio non le era mai stato
[Line 985] simpatico: cresciuti quasi insieme, ella aveva disprezzato in lui il
[Line 986] fanciullo misero, vestito male; sopratutto nella sua qualità di scolara
[Line 987] modello lo aveva sempre considerato un essere inferiore, incapace di distinguersi, di diventare un uomo a modo. Lo spirito gretto e
[Line 988] calcolatore che era in lei, in aperto contrasto colle idee che avevano presieduto alla sua educazione, la guidava istintivamente verso le mete sicure. La sua scarsa sensibilità si alimentava nelle correnti
[Line 989] riconosciute anzichè cimentarsi negli impulsi propri. Intelligente e fredda non si sarebbe mai perdonata uno sbaglio. Tuttavia ciò che vi
[Line 990] era di bellezza esterna nel lavoro di Flavio non poteva sfuggirle, e se la commozione di Anna le riusciva impenetrabile, i dileggi del signor Pompeo non la convincevano interamente. Pensò infine che una seconda parola gentile la poteva arrischiare senza compromettersi troppo e
[Line 991] si avvicinò al giovane nell'ondeggiamento chiaro della veste, con un
[Line 992] amabile sorriso sulle labbra, dicendo:
[Line 993]  — Il professore fedele ai principî rigidi dell'etica non vuole guastarla cogli elogi. Speriamo che il pubblico non avrà i suoi scrupoli.
[Line 994] Flavio corrispose sorridendo al sorriso della fanciulla; ed anche
[Line 995] più tardi, ed anche il giorno dopo, doveva rimanergli impressa nella
[Line 996] memoria la fossetta voluttuosa che si era disegnata in quel momento sulla guancia di Elvira.
[Line 997] Il successo del quadro alla Mostra apparve tanto grande quanto
[Line 998] imprevisto. Questa seconda condizione specialmente lo aveva favorito
[Line 999] perchè Flavio, ignoto la vigilia, sorgeva in un'accolta di nomi più o
[Line 1000] meno conosciuti rompendo le reti delle combriccole, dei preconcetti,
[Line 1001] dei partiti presi, delle simpatie e delle antipatie personali, le
[Line 1002] quali, preparate da lunghi odi e da gelosie feroci, aspettano il
[Line 1003] pubblico sulla soglia di ogni Esposizione per avvilupparlo nei loro sottili inganni. 
[Line 1004] Toccava a Flavio la ventura dell'eroe che oscuro fino al momento dell'azione piomba sul campo della lotta con tale vertiginosa
[Line 1005] prontezza da essere sollevato in alto prima che la folla abbia tempo di riconoscerlo. Verrà più tardi l'invidia a riannodare le file spezzate
[Line 1006] intorno al vincitore, verrà l'impotenza, tutte verranno le bieche
[Line 1007] sorelle, ma intanto il trionfo è suo.
[Line 1008] Per quanto fu lunga la primavera, nella verde frescura dell'aprile, nel maggio odoroso, nei primi tepori del giugno, mischiata alle ebbrezze di
[Line 1009] tutta la natura Flavio assaporò l'ebbrezza della sua gloria nuova. Gli saliva sopratutto al cervello nelle dolci sere trascorse sul terrazzo,
[Line 1010] in mezzo ai ricordi dell'infanzia che si allungavano nel passato quali ombre scure destinate a dare maggior risalto a un paesaggio ridente da cui gli giungeva l'eco affievolita de' suoi pianti di fanciullo, de' suoi sospiri di adolescente, imprimendo a tutto il suo essere un movimento di ascensione e di conquista. Nell'irradiamento della felicità anche la bellezza gli era venuta; una bellezza delicata di
[Line 1011] cristallo che il sole indora, dove tutti i colori dell'iride danzano in
[Line 1012] una aureola di stelle multicolori; fragile bellezza che le sensazioni
[Line 1013] mutavano d'ora in ora idealizzandola.
[Line 1014]  Sulla vecchia casa, gli anni, i secoli, si adagiavano uniformi e Flavio era il rampollo nuovo, l'innesto felice di una linfa ricca di
[Line 1015] forze. Dal cuore della casa, dall'appartamento dei Lamberti, il suo
[Line 1016] trionfo si spandeva colla sonorità argentina di un riso di bimbo.
[Line 1017] Sembrava che il terrazzo lo accogliesse conducendolo lontano su per
[Line 1018] i rami della glicine fino alla finestra del signor Pompeo, il quale
[Line 1019] oramai non parlava più del giovine parente senza raschiarsi in gola
[Line 1020] con molta prosopopea avviluppando ogni parola in una nebulosa di _se_ e di _ma_; fino al piccolo balcone dove il vecchio scettico terminava i suoi giorni in una gloria di sole e di fiori; fino al portinaio, muto
[Line 1021] filosofo suggestionato — intanto che trasportava i vasi dal cortile al portico e dal portico al cortile — dalla rinomanza onde stava per crescere alla casa il tradizionale lustro severo, protetta come era contro ogni volgarità dalla zona verde degli orti che difendeva la
[Line 1022] sua nobile solitudine, lasciando giungere ad essa quel tanto appena di
[Line 1023] rumore mondano filtratovi come attraverso una selezione.
[Line 1024]  Durante quattro mesi Milano si era appassionata per il giovine pittore che nessuno conosceva, ed ora, volgendo la fine di luglio, avvicinavasi il giorno della premiazione. Flavio l'aspettava senza paura e senza
[Line 1025] speranza, già pago dell'interesse suscitato dal suo lavoro in quel
[Line 1026] pubblico da cui solo potevano scaturire le commozioni più profonde che l'artista sogna.
[Line 1027]  — Eppure — disse Elvira la sera prima del gran giorno — sarebbe una
[Line 1028] bella cosa ottenere il premio. 
[Line 1029] — Perchè? — fece Flavio distratto. 
[Line 1030] — Il giudizio del pubblico non è alla fine che un giudizio di ignoranti, mentre il verdetto di una Commissione intelligente e
[Line 1031] competente.... 
[Line 1032] — No, no — andava mormorando Flavio disteso a corpo perduto sopra una sedia a bilico nell'ombra della glicine.
[Line 1033]  — Come, no? Pensi che il pubblico si compone di gente meschina che non
[Line 1034] ha potuto o voluto studiare, che ignora ogni elemento d'arte; mercanti occupati dei loro affari, bottegai che non sanno giudicare al di là
[Line 1035] delle loro insegne, donne affatto digiune di coltura....
[Line 1036]  — O peggio ancora: uomini i quali per avere condotto a termine durante
[Line 1037] i loro anni giovanili le foglie d'edera e gli ovoidi della scuola
[Line 1038] di disegno si credono artisti; signore che giudicano i quadri dallo stesso punto di vista dei cappellini e che parlando quattro lingue non pensano in nessuna: _snobs_ privi di gusto, della benchè menoma particella di sensibilità, attenti solo al cenno della maggioranza per
[Line 1039] dichiararsi. E ancora: artisti mancati che ebbero dalla natura il dono
[Line 1040] di sentire ma non quello di rendere, eterni Tantali cui morde la sete del bello ma che non giungono a tuffarvi le labbra riarse, che legati
[Line 1041] invincibilmente alla terra aspirano l'alto con uno spasimo di desiderio
[Line 1042] da cui germogliano le mille vipere della gelosia.
[Line 1043] — Vede dunque?  Queste due brevi parole, pronunciate da Elvira con una risolutezza che
[Line 1044] ne dimostrava il convincimento, caddero nella silenziosa penombra del terrazzo ammorbidite dalle fronde e dai fiori che vi intrecciavano intorno una odorosa parete. Caddero interamente, si fransero, scomparvero dentro i ciuffi della glicine e dei semprevivi innanzi che
[Line 1045] Flavio parlasse, e già Elvira stava per riprendere la parola, quando
[Line 1046] egli saltò in piedi gridando:
[Line 1047]  — È appunto questa la gioia! Perchè la folla somiglia a un mostro immane dove tutte le laidezze si trovano riunite, perchè è stupida, maligna, senza pensiero e senza viscere, perchè è enorme e bruta, crudele e vigliacca, strisciante e ingrata; perchè è la folla, cioè la riunione prepotente di tutto quello che noi detestiamo, per questo
[Line 1048] è profonda la gioia di atterrarla, di batterla, di squarciare le sue membra lascive, obbligandola a urlare, a piangere, a versare per una
[Line 1049] volta almeno davanti a noi qualche goccia del suo sangue impuro! È lei la nemica di ogni cosa nobile e grande, la nemica della bellezza!
[Line 1050] e quando l'artista sembra andare a lei è nello stesso modo che il
[Line 1051] domatore va alla belva, per sottometterla. 
[Line 1052] Flavio si era trasfigurato. I suoi occhi, nell'ombra del terrazzo,
[Line 1053] gettavano lampi; il fremito di lotta che lo agitava internamente gli faceva passare delle scintille elettriche sulla pelle; tutta la sua
[Line 1054] virilità sembrava accendersi e divampare nel fuoco dell'idea dominante scaldando l'aria intorno.
[Line 1055] — Ciò è bello, — disse Elvira travolta nella calda atmosfera del giovane, attratta inconsciamente dai due occulti misteri dell'ingegno e del sesso; — dominare la folla non è dato che ai forti. Lei è un forte.
[Line 1056] E quasi l'affermazione non le sembrasse sufficiente gli si accostò più
[Line 1057] ancora, insinuante, serpentina, soggiungendo parole vuote di senso ma
[Line 1058] che apparivano grandiose nell'oscurità tiepida e molle del terrazzo,
[Line 1059] fra quel giovine di vent'anni e quella fanciulla di diciassette. 
[Line 1060] Un cuore si schiantava intanto. Anna, che era sopraggiunta sul
[Line 1061] limitare del terrazzo durante la violenta apostrofe di Flavio, tenevasi
[Line 1062] nascosta nell'ombra delle piante. Dal suo posto non le sfuggì nessuna
[Line 1063] inflessione della replica di Elvira, anzi, come avviene di una musica
[Line 1064] che si percepisce meglio a qualche distanza, ebbe campo di notarne
[Line 1065] le stonature, i passaggi stridenti, l'urto dell'istrumento inetto a rendere i suoni che il virtuoso avrebbe voluto trarne. Ma sentiva
[Line 1066] pure che mentre a lei, spettatrice, la verità intima delle cose si disvelava, era tra quei due un ondeggiante mistero complice che la
[Line 1067] riempiva d'ignoto terrore.
[Line 1068]  L'indomani, giorno del premio, le due sorelle ugualmente agitate si
[Line 1069] prepararono fin dal mattino alla visita che stava in cima ai loro
[Line 1070] pensieri, senza comunicarsi nulla però, come se l'abisso che le
[Line 1071] aveva sempre divise si andasse colmando di una oscura minaccia, di un pericolo sul quale non osavano ancora tendere gli sguardi. Solamente all'asciolvere, dopo un lungo silenzio, Elvira proruppe:  — Veramente il premio lo merita. È il più bel quadro della Mostra; ha un sentimento, un calore, una penetrazione....  Anna pensava come mai potesse Elvira pronunciare quelle parole che non rispondevano a nessun impulso della sua anima e se ne trovò quasi
[Line 1072] offesa, derubata di una sua proprietà. In quel momento avrebbe trovato giusto che si vietasse finalmente alle persone di adoperare le parole
[Line 1073] che non comprendono.  — La delicata intelligenza di Flavio non poteva rivelarsi meglio, — soggiunse Elvira.  Anna stava per dire: “Ma se non l'hai mai riconosciuta!„ Si contenne
[Line 1074] con uno sforzo che le fece salire tutto il sangue al viso, poichè, se con una sapiente disciplina di se stessa era giunta a domare l'antipatia verso colei che giudicava intrusa nella famiglia, la nuova attitudine di Elvira le risvegliava l'odio del sangue facendovi sorgere accanto un sottil lievito di una amarezza diversa ed ugualmente
[Line 1075] profonda che ella paventava di analizzare. 
[Line 1076] Ora, quando Flavio nella sincerità del suo grande affetto veniva a
[Line 1077] rassegnare il cuore ai ginocchi di Anna, non poteva più isolarla dalla
[Line 1078] sorella la quale aveva cessato di essere una maligna ragazzetta e le
[Line 1079] fioriva accanto, indivisibile, prendendo dalla di lei spiritualità il giusto riflesso che le occorreva per animare la sua fredda bellezza.
[Line 1080] Le due figlie di Gentile Lamberti si confondevano a poco a poco nella mente del giovane come due fiori sullo stesso ramo, ed egli non avrebbe
[Line 1081] potuto dire sempre se dall'uno o dall'altro gli giungesse maggiore il profumo. Anna sentiva questo. Per lei, così altera della sua nascita,
[Line 1082] così devota alla memoria paterna, attaccata con tanta tenacia alle
[Line 1083] tradizioni della famiglia e insofferente d'ogni menzogna e sdegnosa dei
[Line 1084] cuori volgari e già offesa a morte dalla macchia che lei sola conosceva
[Line 1085] e che non poteva togliere, quella continuità di inganno che minacciava di traviare anche Flavio, oltraggiandola in tutti i suoi ideali, le scatenava in seno orribili tempeste. Il furto e la menzogna si erano dunque radicati nella vecchia casa?
[Line 1086]  — Flavio — disse ancora Elvira — si stacca dalla sua famiglia così modesta ed oscura; non si capisce nemmeno come abbia potuto uscirne. 
[Line 1087] — Chi ne sa nulla! — esclamò Anna con impeto, interrompendola. — Cos'è la famiglia? Una parola di convenzione. L'eredità degli affetti?
[Line 1088] Un'impostura. L'atavismo? Ah! sì, questo è un bel tema per gli
[Line 1089] scienziati che lo studiano a tavolino allineando numeri e teorie, ma chi ci dà la verità? Chi osa squarciare questo mistero di carne e di ossa che è l'uomo per vedere realmente come è fatto? Si risale con dei
[Line 1090] sistemi il corso dei fiumi, non il segreto delle vite. Oh come tutto è
[Line 1091] tenebra, falsità, menzogna! 
[Line 1092] La singolare eccitazione di Anna paralizzò per un istante la mente
[Line 1093] della fanciulla che rispose alfine, non senza nascondere la sua
[Line 1094] meraviglia: 
[Line 1095] — Non ti riconosco più! Quanto dici ora contrasta con la fede che hai
[Line 1096] sempre professata, colle tradizioni della nostra famiglia, coi precetti
[Line 1097] stessi di nostro padre....  Anna agitatissima gridò:
[Line 1098] — Taci! taci! — e alzandosi e movendo verso la finestra per un
[Line 1099] istintivo bisogno di cambiare aria, quasi di purificarsi, si fermò
[Line 1100] sul limitare del terrazzo appoggiando contro i vetri la sua fronte che
[Line 1101] ardeva.  Elvira, rimasta presso alla tavola, pose a scaldare il bricco per il caffè, disponendo per lei e per la sorella due tazzinette bianche a
[Line 1102] fregi dorati, non senza essersi prima indugiata a misurare la simmetria
[Line 1103] dei posti. Le tazzettine, come tutto il resto della casa, erano
[Line 1104] antiche; Gentile Lamberti le aveva viste fra le inanellate dita di sua madre e raramente si lasciavano in balìa delle persone di servizio:
[Line 1105] l'oro fino che ne ricopriva gli orli era appena intaccato dalle labbra
[Line 1106] reverenti che vi attingevano quasi una dolcezza di reliquia, ed Anna udiva con una sorda irritazione il leggero tintinnio della porcellana nelle mani di sua sorella.
[Line 1107]  — Vuoi? — disse Elvira.
[Line 1108]  Anna si volse, così turbata e con uno sguardo così insolitamente duro, che anche Elvira provò il contraccolpo di quella violenta antipatia.
[Line 1109] Anna era veramente troppo aspra, nè il fatto di essere la maggiore glie
[Line 1110] ne dava alcun diritto. Elvira ebbe per la prima volta l'impressione che nulla la legava a sua sorella. Versò il caffè e glielo porse con
[Line 1111] alterezza. Improvvisamente Anna si sentì gli occhi pieni di lagrime; volle accostare la tazza alle labbra, ma la depose subito e corse a
[Line 1112] rifugiarsi nella sua camera.
[Line 1113]  Quando finirebbe quel martirio? Chi verrebbe in suo aiuto impedendole
[Line 1114] di diventare volgare? Perchè anche questo si aggiungeva alle sue
[Line 1115] smanie; la paura di decadere. Ad ogni giorno, quasi ad ogni ora, ella vedeva con terrore scemare il livello della propria superiorità. Colla
[Line 1116] reale sensazione di qualche cosa che scrosciasse intorno a lei si
[Line 1117] sentiva mancare sotto il terreno, calare, calare abbasso.... Era ella dunque impari alla lotta? Tutto il suo orgoglio, tutte le sue visioni
[Line 1118] di altezza dovevano frangersi così miseramente in una amaritudine infeconda? Era solamente per sdegnarsi e per adirarsi ch'ella aveva un cuore sensibile, e la sua profonda facoltà d'amare non doveva produrre che dell'odio? Invano un sottile sofisma egoistico le mormorava
[Line 1119] dentro: Odiare il male, è bene. Non basta! Non basta! Questo grido di protesta sorgeva da tutto il suo essere e la scuoteva non altrimenti che una furibonda bufera fa di un alberello. Ma l'alberello era tenace:
[Line 1120] torcevasi gemendo e non si spezzava, quasi nemmeno si piegava.
[Line 1121]  Appoggiata alla sponda del letto, in una muta concentrazione, Anna non si accorgeva dello scorrere del tempo. La sua camera aprivasi
[Line 1122] sulla via deserta, più che mai deserta in quelle ore meridiane di
[Line 1123] luglio in cui il sole flagellando i muri penetrava nel chiuso ritiro,
[Line 1124] smorzato appena attraverso le stecche delle persiane. Da una fessura un po' larga una striscia di luce gialla, entrando, tagliava per metà la camera e i due segmenti svanivano in una penombra dolce d'alcova, dove leggiadri fantasmi si allungavano sulle pareti evocando le scene tenere dell'_Orlando Furioso_. Questo affresco antichissimo era stato
[Line 1125] la ragione per cui Anna aveva scelta la camera. Interno al letto si stendeva il mistero della foresta con una arborescenza frondosa
[Line 1126] che saliva fin quasi alla vôlta, rotta nel suo verde cupo dalle biancheggianti forme di Angelica seduta accanto a Medoro. Dell'eroico
[Line 1127] poema l'anonimo illustratore di quelle pareti, nell'origine forse
[Line 1128] destinate ad una sposa, aveva tratto solamente i motivi gentili, per
[Line 1129] cui gli amori del pastore e della bella non venivano mai interrotti da guerresche e paurose apparizioni, ma era tutto all'ingiro una dolcezza
[Line 1130] di vita felice, un rameggiare di arboscelli, una luminosità di cielo pallidamente rosato che lasciava nella camera, con parchi rarissimi mobili arredata, l'incerto fluttuare di una visione.
[Line 1131] A poco a poco la calma fantastica dell'ambiente avvinse Anna. La voluttà del sogno la prese, aggravata dal torpore del meriggio, in mezzo alla selva che era il suo asilo. Una voce gracile salì dalla
[Line 1132] strada cantando:
[Line 1133]      La rosa è il più bel fiore.
[Line 1134]     Come la gioventù     Nasce, fiorisce e muore     E non ritorna più.
[Line 1135] E la voce aveva note gutturali singolarmente dolorose, un po' tremule, che davano alle parole un fascino di passione, come se il cantore
[Line 1136] improvvisasse per sfogare un suo intimo schianto. La vecchissima
[Line 1137] canzone che Anna non conosceva, pianta più che modulata nel silenzio ardente del meriggio aveva perduto durante i lunghi anni d'oblìo la volgarità che accompagna tutto quanto cade nel dominio pubblico.
[Line 1138] Essa rinasceva nella sua freschezza ingenua, nella sua malinconia
[Line 1139] rassegnata; rinasceva nel signorile paludamento dei morti che non
[Line 1140] assomiglia a nessun altro e che i vivi guardano con rispetto. Essa,
[Line 1141] che mille bocche d'amanti avevano ripetuta nei giovani anni e poi
[Line 1142] scordata, ritentava l'eco della via solitaria, lungo il muricciuolo
[Line 1143] degli orti; e le note del nuovo cantore gutturali, dolorose, un po'
[Line 1144] tremule, sembravano tesserle intorno una corona di rose vizze dentro
[Line 1145] cui tremavano lagrime lontane.
[Line 1146]  Anna si affacciò al davanzale, ma la canzone era già tornata nel suo
[Line 1147] sepolcro; il silenzio imperava assoluto: un gobbetto attraversava la
[Line 1148] strada....  — Anna? — chiese Elvira toccando leggermente l'uscio — ti vesti?  — È già l'ora? — rispose Anna schiudendo l'imposta con una visibile intenzione di gentilezza.
[Line 1149] Le due sorelle si trovarono di fronte. Elvira aveva un abito color di
[Line 1150] rosa sparso di sottili trifogli, stretto alla cintura da un nastro rosa e colle maniche un po' corte che lasciavano scoperto il braccio fino al gomito. Anna la guardò un istante senza parlare.
[Line 1151]  — Va bene?
[Line 1152] Anna pensava come mai Elvira, che non era molto molto bella, si avvantaggiasse così particolarmente per un semplice cambiamento
[Line 1153] d'abito, ma volendo ad ogni costo cancellare il ricordo della durezza
[Line 1154] di prima, le cinse la vita con una mano e la baciò. Elvira non avvertì
[Line 1155] lo sforzo. Dopo averle raccomandato di essere sollecita, per non
[Line 1156] giungere troppo tardi alla Mostra, dileguò nella fuga delle ampie stanze che il suo abito rosa illuminava di un mobile splendore.
[Line 1157] Un profumo di eliotropio, molle ed insipido profumo che ella non
[Line 1158] poteva soffrire, era rimasto sulle mani di Anna. Si affrettò a versare dell'acqua nel suo lavabo, ma tolto dalle mani il profumo persisteva, caldo ancora del contatto che lo aveva portato sul suo volto. “Odioso
[Line 1159] odore!„ mormorò Anna slacciandosi la vestaglia. Davanti a lei il lavabo apriva la conca azzurrognola colma d'acqua. Vi tuffò il viso
[Line 1160] e trascinata da un subitaneo senso di delizia sciolse rapidamente la
[Line 1161] leggera biancheria che la avviluppava gettandosi ondate d'acqua sulle spalle.
[Line 1162] Questo esercizio le diede un benessere fisico così soave da indurla a ripeterlo più volte, eccitata dallo stesso piacevole rumore che l'acqua produceva rimbalzando dalle sue spalle al lavabo e da questo
[Line 1163] in minutissime perle sul pavimento di pietruzze alla veneziana che già luceva tutto come iridescente cristallo. La striscia di sole,
[Line 1164] attraverso il filtro delle persiane, si era nel frattempo allungata fino a toccare i piedi della bagnante. Una mezza luce aurea l'avvolgeva
[Line 1165] tutta e sullo sfondo verdeggiante del bosco dove Angelica e Medoro stavano abbracciati ella poteva credersi una ninfa antica. Le sue forme
[Line 1166] veramente ritraevano la grazia elegante che intorno al Partenone e fra le ceneri dissepolte di Pompei fa rivivere ancora sulla curva delle anfore la bellezza delle figlie di Nereo.
[Line 1167] Sottili, fluide, aventi il raro dono della morbidezza nella esilità, le braccia di Anna riposavano alfine. Ella stava assaporando la frescura dei recenti lavacri, immobile e ritta, col pensiero preoccupato dalla strofa che aveva udito cantare alcuni istanti prima, non ricordandola
[Line 1168] esattamente, eppure colpita dalla tristezza che accomuna in un solo
[Line 1169] destino la gioventù e le rose. E si guardava le braccia, sollevandole lentamente fino al viso, al di sopra dei capelli, congiungendole in alto palmo a palmo con un arcano desiderio di amplesso che le fece mormorare sospirando: “Sarebbero pure una nobile coppa per l'amore!„  — Dov'è? Dov'è? — gridò dal corridoio la voce di Flavio.
[Line 1170] Ella diede un balzo fino all'uscio, chiudendolo a chiave con un terrore
[Line 1171] irragionato e convulso, mentre Elvira rispondeva a Flavio:
[Line 1172] — Si sta vestendo.
[Line 1173] I due giovani entrarono nel salotto che faceva fronte alla camera di Anna. Il mormorio delle loro voci le giungeva distinto attraverso il breve spazio. Diceva Flavio:
[Line 1174] — Però verranno?... 
[Line 1175] — Sì, sì, verremo e subito. 
[Line 1176] Così rispondeva Elvira con un trillo di allodola felice.
[Line 1177] Anna si coperse rapidamente, smaniosa di sottrarsi ad una impressione penosa, o meglio a due impressioni; una penosa e l'altra irritante: e
[Line 1178] forse ad un'altra ancora più acuta, più indefinita, a cui si mesceva un
[Line 1179] bizzarro istinto di pudore segretamente offeso.
[Line 1180] Per dispetto i nastri si spezzavano, i ganci non si congiungevano.
[Line 1181] Sotto la sua mano febbrile la stoffa sembrava prendere una attitudine
[Line 1182] di rivolta, e intanto che dibattevasi contro i piccoli ostacoli materiali tendeva con ansia l'orecchio alle voci dei due giovani che
[Line 1183] si erano straordinariamente abbassate di tono. Ora non percepiva che
[Line 1184] qualche sillaba, qualche motto staccato. Tuttavia il dialogo continuava
[Line 1185] animatissimo, passando dal sommesso bisbiglio della parola al fruscìo alato del sorriso ed al spezzato singulto che fa gorgogliare la voce
[Line 1186] nelle fauci con un canto di acque profonde.
[Line 1187] Nell'ansia Anna sospendeva l'opera, madida la fronte di sudore. A un tratto le voci tacquero. Il silenzio altissimo non era più interrotto che dalle pulsazioni del suo cuore tumultuante. Che cosa avveniva?
[Line 1188] Erano forse partiti? o Flavio era partito? Provò un istante di
[Line 1189] vertigine. Dove, dove erano? Perchè tacevano? Le parve di udire un
[Line 1190] piccolo colpo di tosse, ma avendo in quel medesimo istante urtato in
[Line 1191] una spazzola che cadde rumorosamente a terra, non poteva essere sicura.
[Line 1192] Chiamò: “Elvira!„ Nessuna risposta. Forse si trovavano sul terrazzo. Ma perchè Flavio era venuto? Dovevano incontrarsi all'Esposizione. Sua sorella si era vestita prima del tempo: aveva sempre una gran premura
[Line 1193] di vestirsi. E il silenzio continuava! — Ah! una voce finalmente....
[Line 1194] Non la loro voce, no. Era il cantore che ripassava per la via deserta
[Line 1195]      . . . . . . . . .
[Line 1196]     Nasce, fiorisce e muore     E non ritorna più!
[Line 1197]  Anna si affacciò questa volta alle persiane per vederlo. Cercava i suoi guanti, pur avendoli sotto gli occhi, toccandoli.
[Line 1198] Finalmente eccola pronta. Si precipita fuori della camera ed urta Elvira che veniva alla sua volta.  — Dove eri? 
[Line 1199] — Quando?
[Line 1200]  — Ma ora.
[Line 1201] — Qui.
[Line 1202]  — Sola?
[Line 1203] Elvira solleva il capo e la guarda con una certa meraviglia. Anna arrossisce.  — Possiamo avviarci, — soggiunge Elvira. — Flavio ci precede.
[Line 1204] — Che cosa aveva?
[Line 1205]  — Chi? 
[Line 1206] — Flavio.
[Line 1207]  — Nulla.
[Line 1208]  — Perchè è venuto?
[Line 1209]  — Voleva essere sicuro che noi andassimo. 
[Line 1210] Attraversano l'ampia anticamera, escono sullo scalone, scendono sotto
[Line 1211] il portico, il vecchio pensionato rientra allora e le saluta; il portinaio le arresta un momento per mostrar loro un ricciolone del terrazzo che ha bisogno di essere riparato: mostra in pari tempo una nuova piantagione de' suoi vasi, un cespuglio di dittamo, e ne offre un ramoscello a ciascuna. Sulla porta Anna chiede:
[Line 1212] — Che cosa ha detto?
[Line 1213]  — Chi?
[Line 1214]  — Flavio. 
[Line 1215] — Nulla.
[Line 1216]  — Mi sembrava che aveste una discussione.  — No.  Il cielo ha quel pallore opaco delle giornate troppo calde. L'aria è immobile: non trema una foglia; le pietre del marciapiede scottano, bianche di luce e di polvere. Le due sorelle si avviano lentamente.  
[Line 1217]  
[Line 1218] Sulla soglia della Mostra, proprio nella corrente del pubblico che
[Line 1219] entrava a frotte, due signori discorrevano con animazione senza perdere di vista i nuovi arrivati, ai quali anzi uno di essi faceva largo con un gesto semicircolare, imponente e grazioso insieme, che
[Line 1220] aveva dell'invito e della condiscendenza. Era costui un ometto magro, segaligno, il cui volto color limone ornavasi di alcuni cespugli di pelo bigio disposti bizzarramente qua e là, incerti ancora (benchè il
[Line 1221] loro proprietario toccasse i sessant'anni) se divenire baffi, barba o basette. Vestito accuratamente di panno nero, con uno spillo di mosaico nella cravatta nera e un paio di guanti color marrone, appariva chiaro che la sua dignità naturale si era per la circostanza agguerrita di
[Line 1222] minuziose cure esterne, incaricate di avvertire dell'esser suo anche
[Line 1223] i più distratti. Concorreva allo scopo un portamento della testa più
[Line 1224] eretto del solito, un girare in tondo degli sguardi dove era in eguali
[Line 1225] dosi compenetrata la sicurezza di sè e un benigno compatimento che
[Line 1226] distribuiva a caso sulla folla come spruzzi d'acqua benedetta.  — Capirai — diceva al suo interlocutore lasciando cadere le parole dall'alto, palleggiandole quasi prima di decidersi a regalarle — non si riceve per nulla una buona educazione. Mio nipote....  — È suo nipote?
[Line 1227] — Già, già, stretto parente, strettissimo. L'ho allevato io dall'età di nove anni; è quasi mio figlio; l'ho coltivato veramente a guisa di una pianticella, potando, estirpando, innestando. Si può dire che egli non
[Line 1228] ha un'idea che non sia stata prima mia. Il disinteresse col quale noi
[Line 1229] educatori seminiamo nelle giovani menti germi di frutti che esse sole raccoglieranno è ciò che forma la serietà, direi quasi la santità della nostra missione.  Il signor Pompeo sospese di parlare per gettare un'occhiatina di sbieco
[Line 1230] sopra alcuni foglietti che l'altro s'era levati di tasca e che stava
[Line 1231] riempiendo di note. Il signor Pompeo lo conosceva benissimo, perchè era
[Line 1232] stato suo scolaro e lo aveva bocciato parecchie volte, ma ora essendosi
[Line 1233] messo a fare il critico d'arte gli incuteva una specie di soggezione dietro la quale stava pure l'ansia di vedersi quando che sia citato su per le gazzette. Non che la cosa gli dispiacesse, tutt'altro, ma capiva l'importanza del momento e la necessità di posare bene. Con una mano nello sparato dell'abito, pendente l'altra con nobile negligenza lungo il fianco, il signor Pompeo pensava: “Anche questo l'ho formato
[Line 1234] io. Chi sa mai che portato in alto dalla capricciosa fortuna non riesca ad avere il suo quarto d'ora di celebrità; allora deve necessariamente ricordarsi di me. Purchè sia riuscito a purgarsi dei neologismi!„  — Signor professore, lei dunque dice che suo nipote ha vent'anni?
[Line 1235] — Ventuno.
[Line 1236]  — Ed ha sempre avuto questa passione per l'arte?  — Certo, certo.
[Line 1237]  — Dimostrata fino dall'infanzia?
[Line 1238]  — Dimostratissima. I suoi quaderni erano pieni di sgorbi.
[Line 1239]  — Di sgorbi? 
[Line 1240] — Voglio dire.... sai bene.... i primi tentativi.... Già anche Raffaello avrà incominciato così. _Ars longa_. Quel Raffaello che pittore!  Il signor Pompeo si lisciò i cespugli del mento inarcando le ciglia e
[Line 1241] sollevandosi sulla punta dei piedi perchè gli sembrava che la folla lo nascondesse troppo. Si avanzava difatti un gruppo di giovani che dalle corte casacche e dai larghi cappelli apparivano allievi della scuola di pittura: si avanzavano circondando rispettosamente un signore alto, corpulento, ben vestito, il quale procedeva in mezzo a loro nè più nè meno che Gesù fra gli apostoli, predicando il verbo con una voce volontariamente affiochita per non attirare l'attenzione dei profani,
[Line 1242] esprimendo giudizi brevi, recisi, che si limitavano qualche volta ad
[Line 1243] una crollata di spalle o ad un _peuh!_ sdegnoso, accolti dalla turba
[Line 1244] devota con umile deferenza, con rossori e pallori improvvisi che dimostravano l'alta influenza del personaggio. 
[Line 1245] — È il commendatore professore _X_ — susurrò piano il critico d'arte
[Line 1246] all'orecchio del signor Pompeo, — vado a sentire che cosa dice.
[Line 1247] Facendo subito seguire l'atto alle parole il critico d'arte si cacciò così bene nel crocchio che la sua esile persona di giovinetto
[Line 1248] stremenzito non apparve più, tra le falde del commendatore e i cappelli
[Line 1249] degli allievi, che a guisa di un uccelletto saltellante in cerca di becchime.
[Line 1250]  Dietro le spalle del signor Pompeo entravano intanto senza che egli se
[Line 1251] ne avvedesse, le signorine Lamberti. Graziose, eleganti, severamente
[Line 1252] distinte, erano molto guardate sempre dovunque si recassero, ma più
[Line 1253] che le loro persone si imponeva l'aureola del loro nome. Muta da tanti anni la voce di Gentile Lamberti echeggiava ancora nei cuori che aveva fatto palpitare per quel privilegio che hanno certe anime ardenti di prolungare la loro vita oltre i confini della materia; ed accadeva spesso alle fanciulle di udir mormorare sul loro passaggio: “Sono le
[Line 1254] figlie di Gentile Lamberti„ con un accento di simpatia rispettosa che faceva vibrare profondamente il cuore di Anna e schiudere sui labbri di Elvira un sorriso di vanità soddisfatta.
[Line 1255] La curiosità del premio e le polemiche che lo avevano preceduto attiravano quel giorno alla Esposizione una folla grandissima. Per
[Line 1256] le sale, dove si circolava a stento, il caldo era insopportabile. Un'afa impregnata di migliaia di esalazioni, corrotta da microbi
[Line 1257] invisibili, nauseabonda nel suo odore fondamentale che inutilmente veniva a tratti a tratti interrotto dalla presenza di qualche profumata
[Line 1258] signora, gravava su tutte quelle persone raccolte. I velari di tela
[Line 1259] bianca distesi a mezza volta per regolare la luce contribuivano
[Line 1260] a restringere lo spazio, imprigionando l'aria, rendendola vieppiù soffocante e irrespirabile. In quella atmosfera lattea, uniforme, la
[Line 1261] folla si pigiava più intontita che allettata, ricevendo nella retina degli occhi un'impressione confusa di colori che per la maggioranza si
[Line 1262] risolveva in una leggera emicrania: scossa tratto tratto da un soggetto impressionante, da una arditezza nuova di esecuzione che le traeva
[Line 1263] esclamazioni derisorie e faceva correre ratte le facezie di bocca in bocca, ma riprendendo quasi subito il suo andare pesante e rassegnato di branco umano davanti alla sfilata interminabile dei quadri.  — Fa troppo caldo, — disse Elvira.
[Line 1264]  Le due sorelle erano ansiose di sapere se la premiazione fosse già
[Line 1265] stata fatta. Non guardavano nulla e nessuno, seguendo docilmente la folla, intente solo a rintracciare Flavio. Una grossa famiglia borghese
[Line 1266] composta di tre generazioni, tutte ferme davanti ad una tela intitolata _La stiratrice_ le arrestò contro lor voglia per qualche minuto.
[Line 1267]  — Questo meriterebbe il premio! — esclamò con voce potente il padre di
[Line 1268] famiglia.
[Line 1269]  Gli altri fecero coro, lodando chi la bella faccia tonda della stiratrice, chi la rimboccatura perfetta delle sue maniche, chi
[Line 1270] la trovata di un gattino accoccolato con fine accorgimento nella biancheria appena stirata, chi la naturalezza della pugnetta alla quale non mancava neppure una lieve sfrangiatura di stoffa bruciata.
[Line 1271] La madre di famiglia guardò a lungo prima di pronunciarsi, poi espresse
[Line 1272] l'opinione che non si stira sopra una tavola così bassa. 
[Line 1273] — Fa veramente troppo caldo, — disse ancora Elvira.
[Line 1274]  — È curioso. Tu non soffri mai il caldo — osservò Anna con dolcezza.
[Line 1275] — Ma oggi è eccessivo.
[Line 1276] — È vero. Se potessimo trovare una sala meno affollata.... 
[Line 1277] — M'era parso di scorgere il signor Pompeo.
[Line 1278]  — Dove?
[Line 1279]  — Non si vede più.  Incontrarono delle amiche:
[Line 1280] — Oh! il vostro giovine pittore, che successo!
[Line 1281]  — Hanno esposto la premiazione? — domandò Elvira.
[Line 1282] — Non ancora. 
[Line 1283] L'onda della folla le divise. Le due sorelle furono sospinte innanzi
[Line 1284] mentre esse si riguardavano scansando i contatti, desiderose di giungere vicino al quadro di Flavio. Ma il quadro era in una delle
[Line 1285] ultime sale.
[Line 1286]  — Fermiamoci un momento, — propose Elvira. 
[Line 1287] A mala pena trovarono un posto sopra uno dei divani collocati nel
[Line 1288] mezzo delle sale. Intorno ad esse sedevano alcune persone della buona
[Line 1289] società, fra cui una signora di quelle che i giornali letterari e gli
[Line 1290] autori nelle prefazioni dei loro libri chiamano intellettuali. Ella
[Line 1291] stava appunto concludendo un discorsetto sulla pittura:  — .... è La Sizeranne che lo afferma, dobbiamo credergli.  — Non credo però — rispose un signore di mezza età che le stava ritto dinanzi facendosi fresco con un ventaglietto giapponese — che i nostri artisti farebbero bene ad imitare gli Inglesi.  — Non le piace Burne Jones?
[Line 1292] Sì dicendo la signora intellettuale volse un'occhiata alle nuove persone che si erano sedute sul divano per giudicare su di esse
[Line 1293] l'effetto di quel nome.
[Line 1294]  — Sì, mi piace un Burne Jones; due sarebbero già troppi. Il genio non può far scuola; essendo la manifestazione di una forte individualità
[Line 1295] esso è principio e fine a se stesso.
[Line 1296]  — I preraffaelliti tuttavia non hanno detto la loro ultima parola. 
[Line 1297] — Eh! eh! — fece il signore dal ventaglietto senza spiegarsi
[Line 1298] maggiormente. 
[Line 1299] Due damine intanto si erano fermate a stringere la mano
[Line 1300] dell'intellettuale.  — Oh! cara, ma questo premio non si vede ancora.
[Line 1301] — La giurìa sente il caldo — pronunciò il signore ventilandosi con maggior lena.  — E sì — disse la intellettuale sottolineando le parole — che la scelta
[Line 1302] non dovrebbe essere difficile. Procedendo per eliminazione, che cosa resta da giudicare? tre o quattro lavori, se pure!
[Line 1303]  — Per conto mio — rispose una delle dame cui il gran naso a becco
[Line 1304] usurpava il posto del viso e che portava una corona da marchesa — non vedo un solo quadro che mi ispiri il desiderio di averlo nel mio
[Line 1305] salotto. 
[Line 1306] — Quella testa è molto espressiva! — esclamò la sua compagna indicando
[Line 1307] un _San Gerolamo_ che le stava davanti, nero e giallo come un tizzone
[Line 1308] abbrustolito.  — Ma ti pare! una bella figura che farebbe al di sopra del mio divano _Louis quinze_! Roba da Tebaide, cara.
[Line 1309] — Sarebbero più in istile quelle fanciulle che il pittore chiama: _Primavera ellenica_, ma.... troppo nude — interruppe la intellettuale.
[Line 1310] — I pittori abituati alle crudezze dell'Accademia dimenticano spesso che vi sono al mondo anche delle signore.
[Line 1311]  — Delle _vere_ signore, — accentuò la proprietaria della corona
[Line 1312] marchionale dilatando le narici del suo gran naso.  — Un quadro per il suo salotto, marchesa — interruppe il signore dal ventaglio — potrebbe essere quello del giovine simbolista: _Viene!_  — Ah: no, mi impressiona troppo. Non posso esimermi dal pensare che vi
[Line 1313] è un ladro nella camera vicina. 
[Line 1314] — Che idea!
[Line 1315]  — È così. Dal volto dell'adolescente spira un terrore, un'ansia....
[Line 1316]  — Ammetto l'ansia, ma la spiego diversamente.  La signora che aveva dimestichezza con Burne Jones e con La Sizeranne
[Line 1317] aperse una parentesi per dire:
[Line 1318] — Non mi pare che appartenga alla scuola simbolistica. È al contrario
[Line 1319] di un verismo che colpisce.  — Si può essere simbolici e veri nello stesso tempo. Che ne pensa la
[Line 1320] marchesa?
[Line 1321] — Penso che ad ogni modo la cornice è di cattivo gusto. 
[Line 1322] Le signorine Lamberti si alzarono.
[Line 1323]  — Se potessimo trovare Flavio! — mormorò Anna.  Elvira non rispose, pallida e oppressa da una stanchezza a cui la breve fermata non aveva recato alcun ristoro.  Ripresero così il lento andare in mezzo alla folla, afferrando a volo brani di conversazione, mezzi giudizi, parole staccate che si incrociavano bizzarramente.
[Line 1324]  Un vecchiotto arzillo, con baffi alla Vittorio Emanuele e cappello di panno verdone posto alla sgherra, si appoggiava fortemente sul braccio di un compagno, brontolandogli nell'orecchio con attitudine da congiurato:
[Line 1325]  — Bisogna che ritornino alla pittura storica; non c'è altra salvezza. Cosa vogliono dire tutti codesti fantocci? La fantasia! Il sentimento!
[Line 1326] Baie. Storia ci vuole; e disegno ci vuole. Non c'è più nessuno che sappia disegnare. Vedere a' miei tempi l'Induni, il Focosi.... Vedere
[Line 1327] l'Emanuele Filiberto che getta ai piedi dell'ambasciatore spagnuolo le insegne del Toson d'oro!  Il chiacchierio di due ragazze passò sopra alla voce del brontolone.
[Line 1328] — .... il basso della gonna filettato di bianco.
[Line 1329]  — E i bottoni bianchi.
[Line 1330] — No, neri.  — Meglio bianchi.
[Line 1331] Le signorine Lamberti trasalirono all'improvviso. Qualcuno aveva detto: “Il premio....„ Ma non poterono udire altro. Elvira, tacitamente,
[Line 1332] infilò il suo braccio sotto il braccio di Anna.
[Line 1333] Giunsero infine alle ultime sale. Un drappello di giovani mascherava il quadro di Flavio, tanto che sembrava poco possibile potersi avvicinare.
[Line 1334] Anna tuttavia che era più alta della sorella si sollevò un istante sulla punta dei piedi e ricadde subito, stringendo nervosamente il braccio di Elvira. Aveva visto il cartello del premio affisso sul
[Line 1335] quadro.
[Line 1336]  — Lascia vedere anche a me, — disse Elvira con voce velata da insolita commozione. 
[Line 1337] Tremanti, felici, pallide, le due sorelle bevettero insieme a quella larga onda di gioia. Si parlava molto e forte intorno a loro, ma non erano più in grado di intendere nulla. Appena se videro, e confusamente
[Line 1338] anche questo, il signor Pompeo ritto accanto alla tela premiata
[Line 1339] sorridendo al pubblico con benevolenza.
[Line 1340]  — Andiamo, — mormorò Anna.  Rifecero una sala o due, ma il bisogno dell'aria pura le portò ben presto nel piccolo giardino della Mostra il quale era stato per la circostanza provveduto di fiori e di alte felci che aggruppate artisticamente davano per gli occhi l'illusione della frescura. Si
[Line 1341] erano da poco accomodate sopra una panchina, in un cantuccio discreto e ombroso, quando Flavio venne a raggiungerle. 
[Line 1342] Il povero fanciullo raggiava tutto attraverso una velatura indefinibile
[Line 1343] di mestizia rimastagli dalla sua triste infanzia e che il successo
[Line 1344] non poteva cancellare interamente. Egli aveva inoltre quella vera modestia che fa del trionfo un piacere raccolto, che lo sottrae alle manifestazioni turbolente e chiassose per innalzarlo ad una specie di
[Line 1345] rito intimo, quasi ad un patto religioso e solenne coll'anima.  — Suo, suo, tutto suo! — Alludendo al trionfo così Flavio rispose
[Line 1346] stringendo la mano di Anna, turbata anch'essa e felice, eppure mesta di una mestizia che anzichè essere in lei l'ombra del passato sembrava un'oscura prossima minaccia.  Elvira indugiava a parlare. Col busto per metà rovesciato sull'appoggiatoio della panchina fissava Flavio con uno sguardo
[Line 1347] ardente, insolito in lei, che non tardò ad esercitare sul giovane
[Line 1348] una singolare potenza di attrazione. Ella era in quel divino momento
[Line 1349] della giovinezza che conferisce ad ogni cosa viva il massimo della sua potenza. Per quanto casta e severamente educata, ed anche innocente, usciva da tutta la sua persona un impetuoso fascino di desiderio.
[Line 1350] Flavio lo sentiva, e nello stato di sovreccitazione in cui trovavasi gli riusciva impossibile la difesa. Si guardavano così, rapiti, colle
[Line 1351] pupille molli di involontarie seduzioni.
[Line 1352] Quel silenzio parve ad Anna insopportabile; volle romperlo in qualche modo e incominciò a volgere a Flavio una quantità di domande la cui
